<doc id="1" genre="journalism" gender="?">
"Gay Pride? Solo folklore". A Novara il sindaco leghista nega il patrocinio ed è polemica"Gay Pride? Solo folklore". A Novara il sindaco leghista nega il patrocinio ed è polemica
Canelli, già al centro delle critiche per il no ai corsi di nuoto per immigrati, boccia il corteo: "Inutile ostentazione". Il Pd: "Decisione svilente e moralista"
Bufera sul sindaco di Novara Alessandro Canelli che nega il patrocinio del Comune al primo Gay Pride cittadino, in programma il 26 maggio. Secondo il Partito democratico il rifiuto di concedere il gratuito patrocinio, concesso invece da Regione e Provincia, rappresenta “una decisione anacronistica e discriminatoria, e - prosegue il Pd - bollare questa manifestazione come ha fatto il sindaco Canelli, come 'folklore controproducente' è quanto di più svilente e moralista ci si possa aspettare nel 2018”.
Dopo il no ai corsi di nuoto per i migranti nel piscina comunale, insomma, l’amministrazione comunale guidata dalla Lega Nord, denunciano le opposizioni, "prende un’altra decisione contro le minoranze". La decisione di non sostenere, a titolo gratuito, la manifestazione Lgbt è stata comunicata con un messaggio di posta elettronica ieri agli organizzatori, l’associazione NovarArcobaleno, Sermais e Amnesty internazional, che hanno ottenuto l’adesione di oltre 30 tra associazioni e partiti e almeno duemila manifestanti previsti. 
A proposito della manifestazione il sindaco Canelli ha detto: “La giunta ha deciso di non concedere il patrocinio ritenendola una manifestazione di tipo simbolico-folkloristico che a nostro modo di vedere non può apportare il giusto contributo alla crescita e alla consapevolezza su problemi di questo tipo. Ritengo possa essere addirittura controproducente rispetto alle finalità che si intendono raggiungere. È un’inutile ostentazione. So che ci saranno tante polemiche, ma sono convinto che la pubblica amministrazione possa fare meglio alla causa contro le discriminazioni sessuali non patrocinando eventi come questo. Come me la pensano tanti omosessuali".
"Credo che questi sindaci bigotti e omofobi abbiano fatto il loro tempo. Noi continueremo a sfilare, come sempre 'colorati e baracconi'". Lo afferma in una nota Daniele Viotti parlamentare europeo piemontese copresidente dell'Intergruppo Lgbti al Parlamento europeo. "Sarò a Novara dove manifesteremo tutto il nostro orgoglio e faremo un Pride meraviglioso - aggiunge - Gli atti di questi sindaci, e quello di Novara è l'ultimo di una serie, mi sembrano operazioni di chi non sapendo amministrare cerchi un pò di pubblicità sulla nostra pelle".
"Spiace che il Comune di Novara abbia deciso di negare il patrocinio al Novara Pride. Penso che certe battaglie di libertà e di civiltà debbano appartenere a tutti". Lo scrive su Facebook il presidente del Consiglio regionale e presidente del Comitato Diritti Umani, Nino Boeti. "Come Consiglio regionale del Piemonte, attraverso il Comitato Diritti Umani, anche quest'anno sosterremo con un contributo il Coordinamento LGBT per l'organizzazione delle iniziative del Pride - aggiunge Boeti - Perché è una festa di tutti". 
Con il suo no al patrocinio al Gay Pride, il sindaco leghista di Novara, Alessandro Canelli, "ha sfoggiato un atteggiamento omofobo, discriminatorio, ha sbandierato la sua incapacità di essere il sindaco di tutte e tutti. Perché il Pride non è una manifestazione simbolico-folkloristica". Lo afferma, in una nota, il coordinatore del Torino Pride, l'associazione di secondo livello a cui fa capo il coordinamento del Piemonte Pride che prevede, oltre a Novara, altre due parate ad Alba e a Torino. "Certo non ci aspettavamo molto da un sindaco che si è vantato di non celebrare le unioni civili perché 'questo Paese ha tanti altri problemi urgenti da affrontare' - aggiunge il Coordinamento -  A Novara il 26 maggio erano attese forse 2.000 persone, credo che dopo le mirabolanti dichiarazioni del sindaco saremo ancora di più, con allegria, determinazione e soprattutto orgoglio da tutta la regione".
"Apprendo con dispiacere la decisione del sindaco di Novara di negare il patrocinio al Novara Pride, la manifestazione per l'orgoglio omosessuale in programma sabato 26 maggio. Inviterei il sindaco a rivedere la posizione della giunta. Forse non ha mai partecipato ai Pride, non si tratta di 'folklore'". Così l'assessora regionale alle Pari Opportunità, Monica Cerutti, che invita il sindaco Alessandro Canelli a "dare il patrocinio e a partecipare".
Appoggio al sindaco arriva invece da Fratelli d'Italia:
"Appoggiamo in pieno - scrivono il senatore Gaetano Nastri, il consigliere regionale Giuseppe Policaro e i componenti del gruppo consiliare di Fdi in Consiglio comunale - la scelta del sindaco Canelli. Era scontato che la decisione dell'amministrazione avrebbe suscitato la reazione della sinistra e dei soliti radical-chic, mentre per noi il problema non si poneva neppure perchè il nostro partito difende la famiglia tradizionale, quella composta da padre, madre e figli".
</doc>
<doc id="2" genre="journalism" gender="?">
"La nostra sfida nelle viscere della Terra"
Hanno ricostruito lo scheletro e il teschio dell'uomo di Altamura con la risoluzione del centesimo di millimetro. I tecnici di Digitarca, impresa di Mola di Bari specializzata in rilievi laser e ricostruzioni in tre dimensioni, si sono calati nella grotta di Altamura con i loro strumenti per la prima volta nel 2006. Lì Leonardo Chiechi, il fondatore, la mancanza d'aria dice di averla sofferta.
In quali condizioni avete lavorato?
«Per chi non è speleologo non è facilissimo. Bisogna imbracarsi e poi farsi calare nella grotta profonda 6 o 7 metri. Non sei lontano dalla superficie, e lo sai. Eppure hai la sensazione di essere stato inghiottito dalle viscere della Terra. Devi rannicchiarti, stringere le spalle, superare una feritoia e concentrarti sulle sensazioni positive. Il primo pensiero sarebbe: ma chi me l'ha fatto fare? Lì sotto, con uno spazio di manovra di 40 centimetri, abbiamo lavorato fino a 5 o 6 ore di seguito».
Come è nata sotto ai vostri occhi la replica dell'uomo di Altamura?
«Con le scansioni laser abbiamo ricostruito lo scheletro in digitale. Poi lo abbiamo stampato in 3D, usando un materiale plastico chiamato Abs. Le difficoltà, in un lavoro simile, nascono dal fatto che ormai osso e roccia sono diventati tutt'uno. In alcuni casi le ossa sono mancanti o si sono sovrapposte l'una all'altra. Abbiamo risolto questi ostacoli grazie all'aiuto dei paleoantropologi».
Avete dovuto usare strumenti particolari?
«Ovviamente abbiamo scelto i più piccoli fra i nostri apparecchi. Di solito siamo abituati a ben altre condizioni di lavoro. Abbiamo fatto la scansione del Duomo di Firenze e collaboriamo regolarmente con il Vaticano. Effettivamente, lavorare di fronte all'uomo di Altamura non è come trovarsi comodamente di fronte a una statua. Ma quando ho visto il suo volto ricostruito, mi è parsa una figura molto familiare. La battuta che è subito circolata fra noi è che molti abitanti della zona potrebbero essere suoi parenti. Ora ci sentiamo pronti per un'altra sfida: lavorare con i dinosauri ».
</doc>
<doc id="3" genre="journalism" gender="?">
"MAKE TIGER GREAT AGAIN" IL RITORNO DI UNA FEDE
Sono passati 3.709 giorni. 41 tornei major si sono consumati, e 26 golfisti si sono rivelati vincendone uno per la prima volta. Tra di loro, un formidabile ragazzone della Florida che scaglia palline a trecento metri, si chiama Brooks Koepka e in 14 mesi ha vinto tre tornei major, gli Slam del golf, insomma un predestinato. Eppure, domenica è stato comparsa nonostante il successo al Pga Championship. Il suo putt finale è stato accolto da applausi e ovazioni di routine, dallo stesso pubblico che ha fatto tremare, e non è un modo di dire, il campo di Bellerive, non lontano dal Gateway Arch di Saint Louis. E quel delirio collettivo nasceva dai colpi di un giocatore che non vince un major da dieci anni, da 3709 giorni appunto. Ma nonostante la testa ormai spelacchiata, l'espressione sofferente e il sudore, la schiena ricucita quattro volte, continua a chiamarsi Tiger Woods, e la novità è che sta tornando a giocare alla Tiger: secondo domenica, nell'ultimo Slam stagionale, a due colpi da Koepka. Alimentando i suoi fedelissimi, che credevano nel miracolo anche quando lui non sapeva nemmeno se sarebbe tornato a camminare e le telecamere della polizia stradale lo riprendevano stordito dagli antidolorifici dopo l'ennesimo passaggio in sala operatoria. Una fede mai spenta, un paradigma di fedeltà con tempi di attesa lunghissimi dopo i 14 major vinti fino al lontano 2008. Quanto tempo sarebbe stato atteso Eddy Merckx se non avesse vinto un Tour de France per dieci anni?
Quanto Usain Bolt senza un oro olimpico o mondiale? Oppure Michael Phelps, spettatore guarda caso al seguito di Woods domenica al Bellerive Country Club. Tifoso tra i tanti che si abbracciavano ogni volta che Tiger otteneva un birdie (alla fine saranno 4 nelle ultime 7 buche). Oppure indossavano la maglietta Make Tiger Great Again, rossa come il colore feticcio che il redivivo veste da sempre nell'ultimo giro, quello in cui bisogna attaccare, vincere, seguendo teorie new age della madre thailandese Kultida. Uno slogan trumpiano, per un campione che invece ha rotto la barriera dell'afroamericano più bravo di tutti in uno sport ritenuto "da bianchi". Anche la sua gestualità sembrava quella dei tempi belli, il pugnetto se le cose vanno bene, il bastone ruotato se la pallina finisce chissà dove (ma lui saprà di nuovo come recuperarla). Un delirio collettivo che riporta indietro di dieci anni, e accende ancora di più la sfida della Ryder Cup tra poco più di un mese. Ottimo sesto dopo la vittoria all'Open di Carnoustie, Francesco Molinari guiderà l'Europa contro una fede, più che un campione di golf.
</doc>
<doc id="4" genre="journalism" gender="?">
"Mi guarì contro ogni previsione Decisi di dargli una mano"
ROMA
«Con lui ho sconfitto la leucemia e per raccogliere fondi per lui ho cantato New York New York davanti a 500 persone» racconta Marco Violati, guarito dalla leucemia mieloide acuta promielocitica, ma rimasto pur sempre stonato.
Come andò?
«Fra il terzo e il quarto ciclo di chemio, tra '91 e ‘92, mi chiese se volevo diventare vicepresidente dell'Associazione italiana contro le leucemie di Roma. Tra le iniziative, organizzammo uno spettacolo in cui professionisti e imprenditori, da totali profani, cantavano e ballavano. Raccogliemmo oltre 40 milioni di lire».
Come inizia la sua storia?
«Era il 1991 e la sopravvivenza era molto bassa. Avevo 28 anni e fiorivo nel lavoro. Notai dei sanguinamenti in bocca e mi ritrovai dalla mattina alla sera in quel piccolo e scalcinato reparto di via Benevento. Ricordo che gli alpini avevano appena sistemato il pronto soccorso. Gratis, ovviamente».
Il professore?
«Arrivava in reparto alle 7, ma aveva iniziato le visite a casa alle 5 e mezza. La prima volta da malato ero stremato e riuscii a negoziare un appuntamento alle 9. Per chi tardava o commetteva errori in corsia non era tenero. Quando entrava non volava una mosca.
Lavorava senza pause fino alle 10 di sera. Fissava continue riunioni con i suoi collaboratori per discutere di ciascun paziente. Alla fine del primo ciclo di chemio entrò nella mia stanza e disse: questo l'abbiamo sistemato, può tornare a casa».
Com'era con voi?
«Mia madre l'ha definito il mio secondo papà e io non riesco a non commuovermi se ci penso. Quando l'ho conosciuto aveva già la sua folta chioma bianca, vestiva sempre in camice, impeccabile, con una cravatta scelta con cura che gli arrivava oltre la cintura. Non era alto. Non lo sono neanch'io, ma quando voleva dirmi qualcosa di importante afferrava la mia, di cravatta, per avvicinarmi a lui».
Dopo la guarigione collaborò molto con lui nell'Ail di Roma.
«Era un leader a 360 gradi. Si lamentava contro l'università e la Regione che non gli davano risorse.
Poi si rimboccava le maniche e quelle risorse le cercava da solo, con il nostro aiuto. È stato un periodo entusiasmante. Ricordo quando la Banca d'Italia staccò un assegno da 10 miliardi. Comprammo una palazzina in cui aprimmo la scuola».
</doc>
<doc id="5" genre="journalism" gender="?">
"Tu a che minuto sei?" i 90' dell'Italia divisa
Un Paese dove tutti si lamentano perché non funziona niente. Ma ora basta parlare di politica, parliamo del fantasmagorico debutto di Dazn del calcio in tv: per gli appassionati di pallone un'esperienza che non dimenticheranno facilmente. E il punto è: mettiamo che ci siano stati nelle ultime due sere un milione di spettatori che si sono fiondati sul nuovo servizio streaming. Ebbene, nessuno di loro ha visto le partite allo stesso modo in cui le ha viste un altro.
Ognuno con la sua connessione, ognuno diverso, ognuno in fondo perso dentro il malumore di molti, vedi la domanda: ma era proprio necessario? E anche la soddisfazione di altri, non si sa quanti. Perché c'è chi Lazio-Napoli o Sassuolo-Inter (soprattutto quest'ultima) le ha viste benissimo, meglio sul computer, a livelli ottimi: ma è meglio non raccontarlo a quelli a cui non è andata così, rumorosissimi sui social, nelle chat private, una imprecazione via l'altra, telefonate roventi. E non vale la distinzione di spesa connessione e investimento, si lamentano uomini dabbene con la fibra ultraevoluta mentre funziona tutto a chi ha una connessione antica, oppure il contrario, oppure chissà.
Nei casi migliori, ironie feroci, tormentoni, battute: la questione del ritardo delle immagini per esempio, dai trenta secondi in su ma se scatta il buffering (mistero buffering, cit.) tutto si impalla, scatta la rotellina al centro dello schermo e poi si riprende da dove si era bloccato tutto, accumulando ritardi. Si narra di casi di tre minuti e oltre di partita, in racconti che hanno del mitologico quasi quanto quello di Zoff che segna su calcio d'angolo. E le gag, sui ritardi medesimi, che vanno via a milioni, via twitter ("Sono così in ritardo su Sassuolo-Inter che sulla panchina dei primi c'è ancora Iachini" e così via). Con tutte le varianti, annesse e connesse, vedi quello che si vanta con gli amici di avere una connessione internet così sensibile e friendly da essersi fermata su un primo piano molto circoscritto di Diletta Leotta, roba da abbonarsi due volte.
Ma quel ritardo – già sperimentato in passato ai tempi delle prime contemporanee tra tv in chiaro e pay - innesca altra nuova letteratura di genere: tu a che minuto sei, da te ha già segnato Immobile? etc. E già compaiono all'orizzonte quelli che di fronte al buffering e alle immagini sfocate hanno rinunciato, hanno acceso la radio e hanno urlato il gol in tempo reale urlando contro il muro del vicino di casa. La casistica è destinata a infittirsi.
C'è da ridere? C'è da piangere?
Anche qui la miscela è perfetta, si fa a metà. E questo sarà il futuro ma molti, di fronte a un futuro siffatto, hanno ripreso a invocare il secondo tempo di una partita di calcio registrata alle 19 e Tutto il calcio minuto per minuto e le partite da vedere contro il muro. L'atteggiamento social di Dazn è di quelli in voga ora: si fa finta di niente e si resiste, si professa e diffonde ottimismo sperando che ci credano almeno quelli che la partita l'hanno vista bene, magari al computer (a quanto pare il mezzo dove tutto funziona meglio, ma anche su tablet e smartphone) e intanto, si spera, si mette mano ai sistemi, ai server, alle diavolerie in ballo perché tra meno di un mese finisce il famoso mese gratuito e a quel punto toccherà pagare. Il tutto mentre i pessimisti di partenza cantano vittoria, gli apocalittici esultano e sul web si diffondono gli appelli a Sky a riprendersi tutto il maltolto per ridare fiducia alle genti (non si può fare per legge, ma metti che diventi un'emergenza nazionale…).
Morale, l'intera vicenda è passibile di sviluppi multiforma e multistrato: magari qualche settimana di aggiustamenti e va tutto a posto, ma intanto il divertimento misto a rabbia e malumore è ai massimi, soprattutto perché alla fine noi si voleva solo vedere una dannatissima partita di calcio.
</doc>
<doc id="6" genre="journalism" gender="?">
Acilia, la stazione in mano ai bulli
Una serie di rapine, spaccio e poi l'aggressione a un ragazzo disabile: caccia alla baby gang
Lo hanno preso di mira mentre era sulla banchina in attesa del treno. Gridavano: « I pantaloni te li devi tirare più su, qui comandiamo noi e così non ti puoi vestire». Lo hanno insultato, malmenato e spinto. Quando alla fine è caduto a terra hanno infierito con calci al viso e pugni. Un raid durato pochissimi secondi alla stazione di Acilia della Roma Lido: alla guardia giurata arrivata poco dopo, non è rimasto altro che chiamare il 118 per la vittima stesa a terra in una pozza di sangue. Il ragazzo, un giovane disabile, è stato trasportato al pronto soccorso dell'ospedale Grassi di Ostia.
Il grave episodio è avvenuto giovedì intorno alle otto di sera, sul caso indagano gli uomini del commissariato di Ostia. Al loro arrivo però, gli agenti non hanno trovato nessuno perché il gruppetto dopo il pestaggio si era già dileguato: l'ultimo di una lunga serie alla stazione di Acilia dove da aprile l'ingresso, la banchina e addirittura i bagni sono diventati la " base" di una baby gang. Anche se nel gruppetto — composto da almeno 7 persone — ci sarebbero alcuni adulti, i "capi".
Un'escalation di aggressioni, rapine e atti intimidatori che non ha risparmiato il personale in servizio. A maggio, il 15 e il 16, sono scoppiate due risse sulla banchina. Due mesi dopo — era il 16 luglio — agli uffici dirigenziali della municipalizzata è stato inviato un ulteriore rapporto con la richiesta di ricostituire il presidio fisso dell'esercito. Un servizio di sicurezza garantito fino al 2015.
I bagni della stazione inoltre verrebbero infatti utilizzati per lo spaccio di droga. Il via vai è continuo e quando la vigilanza ha intimato ai ragazzi, che si erano chiusi a chiave, di uscire la reazione è stata incontrollata: hanno sfondato il vetro della porta e sono fuggiti. Una settimana dopo, lo stesso gruppetto, ha lanciato bottigliette contro il gabbiotto all'ingresso.
Intanto i pendolari in transito hanno paura: «Da settimane quando rientro a casa di sera ho paura di attraversare la banchina e incontrarli — racconta Loredana, impiegata e residente ad Acilia — si muovono in branco. Li ho notati più volte al bar all'ingresso della stazione bere e puntare qualcuno. Ormai è diventato un incubo».
Sui numerosi episodi invece, proseguono le indagini dei carabinieri e della polizia di zona.
</doc>
<doc id="7" genre="journalism" gender="?">
Ad agosto disoccupazione in calo
ROMA - Cala la disoccupazione, ma a piccoli passi e con misura. Agosto è andato un po' meglio di luglio e giugno (8,2% contro l' 8,4), ma il dato è ancora lontano sia dai livelli pre-crisi, che rispetto a un anno fa (+0,3%). Va un po' meglio invece per i giovani tra i 15 e i 24 anni (+0,8%), che iniziano a risalire la china. Ma, fa notare l' Istituto di statistica, è un «livello che rimane elevato». A conti fatti un ragazzo su quattro non ha ancora un' occupazione (25,9%). «Un inequivocabile segnale positivo», sia per il ministro del Welfare Sacconi, che per Emma Marcegaglia, numero uno di Confindustria, convinti ambedue però che non sia il caso di abbassare la guardia proprio adesso. Ci sono invece due segnali che preoccupano sia i sindacati che l' opposizione: il lavoro femminile (una donna su due non lavora) e la crescita del tasso di inattività (che misura la percentuale di chi ormai ha smesso di cercare un posto pur essendo in età per farlo e qui il fenomeno è soprattutto femminile). Una zona grigia in forte salita rispetto al 2009 (+1,1%), e leggermente in crescita in agosto (+0,1% su luglio). Ma tant' è la disoccupazione è in calo e per i giovani si apre uno spiraglio che Sacconi coglie subito guardando soprattutto a due elementi: la discesa «significativa del tasso di disoccupazione giovanile» e la stabilità del «tasso di inattività». Quindi il ministro ricorda come «negli Usa ci si affidi a questo indicatore (l' occupazione ndr) per le politiche di governo e per l' andamento degli stessi mercati finanziari». Protezione di coloro che sono costretti all' inattività, politiche di accompagnamento al lavoro e formazione, sono la ricetta del ministro. Ma i sindacati non ci stanno a brindare. «I dati non devono trarre in inganno - commenta Fulvio Fammoni (Cgil)- perché se è vero che il tasso di disoccupazione cala dello 0,2% è altrettanto vero che sale quello di inattività e quindi l' occupazione non aumenta». Per la Uil l' effetto "positivo" di agosto è legato anche alla cassa in deroga che «nel mese di agosto, ha fatto registrare un vero e proprio boom». La maggiore preoccupazione della Cislè invece la crescita degli inattivi tra le donne, che impone di «avviare subito il tavolo sulla flessibilità presso il ministero». Dall' opposizione replica Stefano Fassina, responsabile economico del Pd, che accusa il ministro di «fare solo propaganda» perché è lapalissiano come «l' indicatore rilevante sia il tasso di occupazione, cioè quanti lavorano su quanti potrebbero lavorare». Più cauta di Sacconi, la Marcegaglia, che mette in guardia da facili entusiasmi. «C' è un dato che parla di un tasso di disoccupazione all' 8,2%. Per la prima volta - spiega il presidente degli industriali- il dato di crescita riguarda anche i giovani. Questo è un bene, ma c' è ancora molta strada da fare». Conforta in parte il confronto con l' Unione Europea, dove, sempre ad agosto, il tasso di disoccupazione è rimasto stabile al 10,1%, con il picco toccato ancora una volta dalla Spagna (20,5%). Ma il confronto peggiora se si guarda agli under 25 (il tasso in Europa è al 20,2%). Scettici su una facile ripresa dell' occupazione gli economisti dell' Ilo (l' organizzazione internazionale del lavoro), secondo cui nelle economie avanzate (a bocce ferme sul fronte delle politiche economiche), l' occupazione tornerà ai livelli pre-crisi non prima del 2015.
</doc>
<doc id="8" genre="journalism" gender="?">
Addio a Vincino il palermitano simbolo di satira
Vincino non era un vignettista, un autore satirico, un pittore, un giornalista che aspirava al consenso. Sembrava anzi sfuggire la condivisione, persino con se stesso, con le sue idee. Aveva bisogno di disorientare il lettore incessantemente, forse perché a un certo punto lui stesso si è avvertito come un disperso, uno che ha smarrito la strada, e però smarrendola l'ha trovata.
Né il suo disegno tormentato, il suo umorismo ustionante, si prestavano a una facile gradevolezza. Scaturivano invece come da una scontentezza, da un fastidio, da un rifiuto delle forme chiare e rotonde, delle buone maniere, del buonsenso. Bisogna capire il suo tratto, il suo tipo di gag, l'acido dei suoi commenti, per capire la storia apparentemente (o forse irreparabilmente) contraddittoria.
Vincino, alias Vincenzo Gallo, era nato a Palermo nel 1946. Una famiglia borghese, la sua: il padre direttore dei Cantieri navali, la madre insegnante elementare, impegnata, da cattolica, a recuperare per strada gli alunni non frequentanti. A Palermo aveva studiato architettura, ma soprattutto si era formato militando nelle file di Lotta Continua, di cui giovanissimo aveva fondato la prima cellula allo Zen, quartiere in cui visse per qualche tempo, negli anni caldi della contestazione studentesca. I suoi compagni erano l'agronomo Giuseppe Barbera e il pittpre Emanuele Diliberto.
Già dal '69 ha inizio la collaborazione al giornale L'Ora, commentando con i suoi disegni icastici e fulminanti il processo agli autori della strage mafiosa di Viale Lazio. Il suo modo di fumettare le notizie, così anarchico, sporco, beffardo, diventa immediatamente riconoscibile. Vincino ha subito uno stile. È subito uno stile.
Sconcertante, graffiante, sconclusionato, ma anche tremendamente efficace.
Negli anni Settanta è a Roma, dove collabora con il quotidiano Lotta Continua, il giornale più vivace e originale dell'estrema sinistra.
Raggiunge poi vastissima notorietà con la rivista satirica "Il Male", fondata nel 1977 da un altro siciliano, il trapanese Pino Zac (Giuseppe Zaccaria). La dirigerà per quattro anni, interpretandola come uno strumento di critica totale e devastante della civiltà contemporanea.
Fra i numeri più esilaranti del "Male" c'è un fac-simile parodico del "Giornale di Sicilia" al quale partecipa, con un corsivo anonimo, anche Leonardo Sciascia. Tra i bersagli principali gli sprechi e le camarille dell'Assemblea regionale e le ipocrisie e le retoriche di un'Antimafia di facciata, e un improbabile "pentimento" di Vito Ciancimino, "Ecco nomi e mandanti dei killer".
Nel '78 fonda "L'avventurista", inserto satirico di Lotta Continua, con un titolo autoironico che è quasi un prefigurante progetto di vita futura. È difficile tenere il conto delle testate a cui dà vita, anche per brevissimo tempo, o a cui collabora, come Tango, Cuore e
Linus, sempre con l'atteggiamento irriverente dell'intruso. Non recide mai i contatti con la sua città natale, dove si reca periodicamente, come a recuperarvi un certo tipo di acre umorismo e una carica di scetticismo anti-ideologico. Ma a un certo punto sente il bisogno di allontanarsi, di sottrarsi all'inerzia di Palermo, alla sua cappa. In questo pendolarismo di fughe e ritorni c'è il passo doppio della sua satira cinica e grottesca.
Vincino diventa sempre più scomodo. Resta se stesso ma è sempre diverso. Quando arriva al "Clandestino", un supplemento dell'Espresso, è chiaro che il clandestino è lui.
Del clandestino ha tutto: l'irregolarità, l'indesiderabilità, l'inopportunità. A cui si aggiunge una sconcia buffoneria. È un giullare, insomma, nel bene e nel male. L'essenzialità nervosa dei suoi schizzi lo accomuna a Reiser.
Ma in Vincino permane una nota un po' jazz di improvvisazione e insieme di studiata sciatteria.
Non è Pazienza né Buzzelli, autori con cui ha collaborato. E nemmeno la Bretécher. Vincino rifiuta le lusinghe della tecnica e le sottigliezze raffinate dell'ironia. Insegue un altro tipo di sottigliezze, politicamente più sadiche, o forse più masochistiche. Dopo il Corriere della Sera, perviene al Foglio. Che è come fare un salto mortale all'incontrario. È a tutti gli effetti un clandestino a bordo, che oscilla con felice irriverenza tra Vanity Fair e Radio Radicale. E come un clandestino se n'è andato, indefinibile e canzonatorio, dissacratorio e spudorato.
</doc>
<doc id="9" genre="journalism" gender="?">
Alcol e amicizie per lo scrittore in fuga dalla guerra
ENTRIAMO nell' elitario mondo della Fondazione Rockfeller a Bellagio, una delle residenze per artisti e studiosi più prestigiose del mondo: ma non ci entriamo in lungo e a braccetto di un cattedratico della Columbia University o di una fotografa thailandese, ma in compagnia di un alcolizzato e rilassato romanziere belgradese, quasi stupito di essere approdato ai lidi del lago di Como (un amico ha fatto la domanda al posto suo, affermando che avrebbe scritto un romanzo). Con pochi vestiti e una raccolta di racconti di Robert Walser (non casualmente), il nostro arriva in una realtà a lui estranea di camerieri e cene raffinate, di concerti e conferenze: è la fine degli anni ' 90 e si è lasciato alle spalle un paese diviso e in guerra, una dura realtà alla quale sa che dovrà tornare dopo un mese. Voglio qui aprire una parentesi sul mondo delle residenze per artisti avendone fatta più di una: nella domanda dici che scriverai la raccolta di poesie del secolo e che hai bisogno di quiete per poter lavorare 24 ore al giorno. Poi ti invitano e tu passi il tempo a spettegolare con gli altri ospiti, a bere ottimi bianchi, a dormire e - almeno quello - a leggere. E nessuno ammetterebbe mai, neanche sotto tortura, di non star scrivendo come un matto: sia nel castello nel bosco scozzese, che nella villa a picco sul mare in Liguria questa è stata la routine. Come accade al protagonista di "Como. Trenta giorni" poi si scrive, certo, e anche tanto, ma dopo: è quando si torna nel caos che ci eravamo lasciati alle spalle per poter finalmente scrivere che tutto riemerge e si riversa sulla pagina. Valjarevic si aggira per la villa sempre con un bicchiere in mano (e va detto che, da buon balcanico, il nostro sa davvero reggere l' alcol), guardando attentamente le dinamiche fra gli altri ospiti e scalando prima la collina principale della proprietà chiamata Tragedia e poi addirittura una montagna vicina (bella la pagina dell' epifania dell' aquila sulla sua cima). È un grande ascoltatore ed osservatore che dopo aver fatto amicizia con i camerieri (meno con gli altri ospiti, spesso pomposi e competitivi) decide di attraversare il cancello della villa per conoscere gli abitanti di Bellagio, più curioso degli altri invitati che preferiscono restare sempre all' interno della propria cerchia. Facciamo quindi la conoscenza della giovane barista Alda con la quale il belgradese comunica a disegni e dei gemelli Augusto e Luigi, proprietari settantenni dell' altro bar del paese, nostalgici del duce e juventini. Il collante di queste amicizie è sempre l' alcol ma il sentimento che si sviluppa a disegni e parole è sincero e culmina con una visita tutti insieme al colle Tragedia, usualmente inaccessibile agli abitanti di Bellagio paese (e qui tutta l' assurdità di una residenza completamente avulsa dal contesto circostante). Pur sentendosi profondamente diverso dagli altri residenti, che alla fine dei trenta giorni torneranno alle loro vite sicuree piacevoli, Valjarevic non è mai arroganteo scostante:è grato di potersi prendere una vacanza da una vita complicata e con poche speranze per il futuro. E la sua attenzione ai dettagli, il suo apprezzare le piccole cose (come l' acquisto di calzini nuovi) testimoniano al lettore il suo desiderio di normalità e quiete, così estranee alla quotidianità belgradese di quegli anni.
</doc>
<doc id="10" genre="journalism" gender="?">
Alessandro Morelli "La nostra sfilata di moda perché san Nicola è fashion Il nome di Bari è nel mondo"
Nel giorno di San Nicola, davanti alla statua del santo, una ragazza con un vestito a fiori e un ragazzo in giacca nera e camicia bianca si sono messi in posa per una fotografia.
Erano la modella iraniana Farnoush Hamidian Savadkouhi e il collega Giacomo Cavalli, arrivati in città con due autoctoni, Alessandro e Luca Morelli. È per merito di questi ultimi due, d'altronde, se Bari è improvvisamente apparsa sulle riviste di moda. I baresi Morelli brothers - Alessandro 28 anni, Luca 33 - sono il braccio virale di Dolce&Gabbana e insieme con Anna Dello Russo, direttrice di Vogue Japan, hanno promosso le loro origini ai due stilisti. Lo shooting davanti alla statua di san Nicola, in mezzo alla folla festante e circondati dalle luminarie, è stato il secondo capitolo della storia d'amore fra Bari e D&G. Galeotto è stato il primo servizio realizzato nel 2017 fra i vicoli della città vecchia, con le signore in grembiule a dividersi l'inquadratura con le top model. E a quanto pare non sarà l'ultimo.
Alessandro Morelli, come avete fatto?
«Io e mio fratello Luca lavoriamo insieme da quattro anni, e da due abbiamo cominciato a collaborare con Dolce&Gabbana.
Sono la punta di diamante dei nostri clienti, ma lavoriamo anche con Vogue Messico e Brasile, e con Anna Dello Russo per Vogue Giappone. Con D&G abbiamo cominciato questo viaggio in giro per il mondo, l'idea di partenza è portare i loro colori, i loro vestiti e lo spirito nelle piazze. nel cuore delle città, usando un hashtag preciso. Nel caso di Bari è #DGLovesBari.
Quest'anno siamo stati a New York, a Dubai, a Città del Messico e a Londra, poi anche a Napoli e al mercato di Palermo».
E poi, ancora una volta, a Bari.
«Avendo un legame molto forte con la nostra città l'anno scorso abbiamo deciso di fare un primo lavoro a Bari vecchia, con cui abbiamo un rapporto molto stretto perché vivevamo in quella zona prima di trasferirci a Milano. E parlando con Dolce e Gabbana abbiamo raccontato loro quello che è San Nicola, perché a Milano tutto questo folklore non si avverte come da noi. E quindi ci siamo tornati, stavolta però senza Stefano Gabbana».
E come è andata?
«La modella iraniana, con cui avevamo già lavorato a Dubai, era sconvolta, soprattutto dall'unione e dalla felicità che si creava fra le persone. Durante la processione abbiamo cercato di non essere invadenti, invece è stato molto divertente quando siamo andati al luna park e fra le bancarelle. Siamo contenti di far vedere la nostra città al mondo».
Nel suo momento massimo, per giunta, la festa patronale.
«San Nicola può dirsi molto fashion, la sua immagine è perfetta per D&G. Le fotografie che abbiamo scattato saranno sui social network, l'idea di Stefano Gabbana è creare una comunicazione continua fra le riviste e lo spirito delle persone vere, le stesse che frequentano i social. E il calore trovato a Bari è sempre unico, e speciale. È una città che ha tantissimi spunti e momenti divertenti, Stefano Gabbana ama moltissimo la Puglia e il Sud. La volta scorsa andava in giro per Bari vecchia, e siamo finiti a cena in una casa tipica. Ecco, anche Bari è perfetta per D&G».
Come siete diventati fotografi di moda?
«In realtà Luca è laureato in architettura, io ho studiato comunicazione. Per noi è nato tutto come un gioco, abbiamo sempre fatto foto con le amiche ed esperimenti. Pian piano abbiamo cominciato a lavorare in maniera ufficiale e ci ha chiamato Cavalli, per un progetto al festival di Cannes. E tramite i social e vari contatti che abbiamo sviluppato siamo arrivati ad Anna Dello Russo e Dolce e Gabbana, nostri veri sostenitori».
Niente scuola di fotografia, quindi?
«No, è tutto molto spontaneo.
Con Luca abbiamo notato che funzionava molto, lavorare fra noi, e ci abbiamo provato. Il nostro stile può dirsi neorealista, è molto "real people". L'abbiamo provato anche per lo spot del profumo Dolce&Gabbana a Napoli, con gli attori Emilia Clarke e Kit Harington di Game of thrones e la regia di Matteo Garrone».
</doc>
<doc id="11" genre="journalism" gender="?">
Alisson: "Bravi fino alla fine abbiamo sofferto ma noi ci siamo"
Per Ünder settima rete Perotti tenta il recupero per giocare sabato Ci sarà col Liverpool Ancora ko Defrel
Settimo gol stagionale e la sensazione che la Roma lo consideri un giocatore affidabile, di quelli dal rendimento certo, sia che partano titolari, sia che subentrino in corsa. La Roma batte il Genoa ( 2- 1) e Ünder sale sul podio dei protagonisti, realizzando la prima rete della vittoria ( la sesta in campionato), premiando la scelta di Di Francesco di schierare il turco titolare, nel tridente con Dzeko ed El Shaarawy. D'altra parte il tecnico ha osato molto, dando fiducia a chi sta giocando di meno, cercando le motivazioni di chi vuole mettersi in mostra, lasciando riposare quanti, inevitabilmente, rischiano di avere la testa già a Liverpool. Rischio che non corre Ünder, che lotta per conquistarsi una maglia da titolare anche in Champions, non solo contro il Genoa, lui che può muoversi anche da seconda punta, all'interno del 3- 4- 1- 2 che tanta gloria ha regalato alla Roma formato Europa, contro il Barcellona. «Abbiamo saputo soffrire contro il Genoa — spiega Alisson al termine della partita — siamo stati bravi in difesa per farli arrivare poco, solo su un nostro errore hanno fatto gol. La corsa per il terzo posto sarà punto a punto fino alla fine, la spunterà chi sbaglierà di meno».
Nella notte della storica rimonta contro gli spagnoli, accanto a Dzeko ( ieri sera per lui centesima presenza in serie A) è stato messo Schick, formazione confermata nel derby, e che potrebbe essere la stessa anche nell'andata della semifinale contro il Liverpool ad Anfield Road, martedì prossimo. A meno che Ünder conquisti punti nei confronti del collega ceco. «Dopo tante emozioni in Champions e il derby, non è semplice trovare le motivazioni — ammette il ds Monchi — a Trigoria si è fatto un buon lavoro, il mister ha lavorato sulla testa dei ragazzi. Stiamo lottando con Lazio e Inter per terzo e quarto posto e per il futuro. Ogni gara ha una sua storia: a Bologna avremmo meritato di più, con la Fiorentina è difficile spiegare una sconfitta con 26 tiri in porta e poi nel derby è mancata fortuna. Dobbiamo ritrovare la strada della Champions ed essere ancora più forti».
Ma prima della super- sfida, per la Roma sarà ancora campionato: sabato pomeriggio ci sarà la trasferta a Ferrara, contro la Spal, un altro step importante per consolidare il terzo posto in classifica. Poi la testa potrà andare completamente al viaggio verso l'Inghilterra, per tentare un'altra impresa nel primo round del match. I giallorossi avranno — da dopodomani a fine stagione — sette gare in un mesetto, da gestire con la rosa a disposizione, tra la volata per il posizionamento Champions e la corsa verso un sogno. Proverà a recuperare per dopodomani Perotti, anche se non è sicuro che l'attaccante riesca a superare del tutto il problema al polpaccio in tempo. Più probabile ce la faccia per Liverpool. Non dovrebbe farcela per nessuna delle due, invece, Defrel.
</doc>
<doc id="12" genre="journalism" gender="?">
All'Alba Music Festival tornano i Solisti Veneti diretti da Scimone
Quando nel 1959 tredici ragazzi padovani attaccano a provare un Vivaldi, interrotti di tanto in tanto dalle campane della basilica del Santo, non si rendono conto di cosa stanno facendo. Sotto le loro dita stanno riprendendo forma capolavori dimenticati del Barocco strumentale italiano.
Quei ragazzi sono i Solisti Veneti.
Un mito che continua e che stasera alle 21 arriva all'Auditorium della Fondazione Ferrero per uno dei concerti-clou dell'Italy & Usa Alba Music Festival. Sul podio il loro fondatore Claudio Scimone, stessa grinta e curiosità di allora.
L'evento è uno dei trenta in programma bel festival fondato da Giuseppe Nova e Jeff Silberschlag, e giunto alla quindicesima edizione. Concerti (tutti gratuiti), seminari, mostre, corsi e workshop con artisti da 15 Paesi. Il progetto negli anni è cresciuto. Da gemellaggio artistico transatlantico è diventato un hub mondiale nel campo della formazione e della sperimentazione. Orchestre e università come la Juilliard e Manhattan School di New York, il Conservatorio di San Francisco, l'Accademia Chigiana di Siena, l'Università di Franche-Comté e il Conservatoire de Musique, Danse et Théâtre di Montbéliard con cui si fa ricerca sulla composizione assistita dall'elaborazione elettronica in campo audio e video.
Ovviamente anche chi cerca solo un po' di buona musica trova roba da perdersi. Fino a domenica 3 giugno tre-quattro appuntamenti ogni giorno in teatri, chiese e spazi aperti di Alba città, alla Fondazione Bottari Lattes di Monforte, a Mondovì e a Busca.
Sceglieteli su www.albamusicfestival.com. Fra i concerti serali in San Domenico con l'Orchestra di Stato della Romania segnaliamo venerdì "Bernstein 100 & friends", festa musicale per i cent'anni del grande Lenny c. Chicca assoluta la chiusura di domenica alle 21 con la prima dell'opera sinfonica "Halevi" dell'americano Arnold Saltzman, tratta da testi del rabbino e poeta sefardita dell'XI secolo Yehuda Ha-Levi. Dirige Jeff Silberschlag con il Coro dell'Alba Music Festival. Poi la mostra di Bruno Murialdo con gli scatti più belli della scorsa edizione, l'album con le fotografie dei primi 15 anni.
</doc>
<doc id="13" genre="journalism" gender="?">
Alla Levi's arrivano i sarti robot e il jeans vintage nasce in 90 secondi Ma gli operai non vanno a casa
Calano gli utili e la Levi's Strauss si affida ai robot capaci di tagliare e rifinire i pantaloni più conosciuti al mondo. Non è la prima volta che un robot entra nelle fabbriche della Levi's, ma questa è una svolta storica perché dal 2020 il gruppo spera di poter sostituire tutti gli operai addetti all'operazione con legioni di laser.
« È questo il futuro dell'industria dei jeans», ha dichiarato Chip Bergh, l'amministratore delegato che, arrivato lì nel 2011 si è trovato a dover affrontare una concorrenza massiccia. Chip Bergh ha assicurato al Financial Times, che nessun lavoratore verrà licenziato. Ma la notizia non sarà certo gradita ai 40 milioni di occupati nell'industria della moda, che da tempo ha delocalizzato nei Paesi in via di sviluppo la produzione. Dalle fabbriche Levi's escono ogni anno 150 milioni di jeans. Ma le mode cambiano in fretta e il laser è più veloce dell'uomo, così da poter agilmente seguire i cambiamenti stilistici. Il laser rifinisce un paio di jeans ogni novanta secondi, un uomo ci mette dai 6 ai 7 minuti. Niente licenziamenti dunque per Levi's, ma un'accelerazione delle vendite. Questo l'obiettivo di un marchio che conta 135 anni di vita. Il personale eccedente sarebbe redistribuito grazie all'aumento del fatturato. Nel 2017 le vendite sono aumentate dell'8%, toccando i 4,9 miliardi di dollari, ma gli utili sono calati del 3%. Ma il laser, questa la convinzione dell'ad, dimezzerà il ciclo di produzione e distribuzione consentendo alla società di accumulare meno capi che poi finisce per vendere a prezzi scontati. «Indirizzeremo i lavoratori su altri processi » , ha assicurato Oscar Gonzalez, presidente del gruppo. I jeans saranno disponibili nei negozi in tre mesi dall'avvio della lavorazione e in più il numero di sostanze chimiche utilizzate scenderà a poche decine dalle oltre mille impiegate nella lavorazione a mano.
Una rivoluzione che non si fermerà dentro il perimetro della produzione in fabbrica. Il singolo consumatore in realtà in un futuro non troppo lontano, potrebbe decidere dei ritocchi nei negozi o addirittura spedire istruzioni al centro laser più vicino con uno smartphone. Quella di Levi's è solo una delle innovazioni del XXI secolo che, come alcuni prevedono, distruggerà il lavoro umano.
</doc>
<doc id="14" genre="journalism" gender="?">
Amazon dovrà assumere 1.308 lavoratori precari
Roma
Cade su un errore banale Amazon. Roba da consulenti. L'Ispettorato nazionale del lavoro, dopo una visita nel mega snodo logistico di Castel San Giovanni (Piacenza), ha fatto i conti. E ieri ha notificato ad Amazon una violazione della legge italiana sul lavoro. Notifica che gli impone l'assunzione a tempo indeterminato di 1.308 lavoratori. Gli stessi che nel periodo tra luglio e dicembre 2017 hanno lavorato con contratto di somministrazione per la sede italiana di Jeff Bezos. Che ci fossero problemi a Piacenza si sapeva. Ritmi stressanti, braccialetti elettronici immaginati e troppo precariato. Sono i numeri, alti, però a stupire.
Amazon in pratica ha favorito il precariato violando il contratto collettivo di lavoro del commercio sotto cui ricadono parte dei suoi dipendenti. E il contratto parla chiaro: non si possono chiamare lavoratori in somministrazione oltre un certo limite. E quel limite è del 28% rispetto a quelli che un contratto lo hanno. Una soglia che non va superata. Se accade scatta la violazione di legge. E Amazon ha superato di ben tre volte la percentuale: su 444 contratti di somministrazione utilizzabili ogni mese, ne faceva il triplo e oltre.
«Ora non potrà che assumerli spiegano all'Ispettorato nazionale del lavoro - e dovrà farlo direttamente l'azienda, senza passare dalle Agenzie di lavoro interinale, quelle che forniscono il personale. È un accertamento d'ufficio, non tecnico. Amazon dovrà assumerli, cominciando dal primo lavoratore ritenuto in eccesso ».
Una vittoria per i sindacati, che ora chiedono un incontro con l'azienda. «Ora ci mettiamo a disposizione dei lavoratori - dichiara Andrea Borghesi, segretario nazionale di Nidil Cgil - ma vogliamo farlo insieme agli altri sindacati, unitariamente e con le categorie interessate, logistica e commercio, perché Amazon utilizza due contratti diversi».
L'azienda per ora incassa. «Amazon - scrive in un una nota è un datore di lavoro corretto e responsabile. Rispettiamo il lavoro svolto dall'autorità ispettiva e ci impegniamo affinché tutte le osservazioni che ci vengono rivolte siano affrontate il più rapidamente possibile». Smentisce però che « nel verbale di accertamento » venga « riportato il numero di contratti in somministrazione citato nei media » e chiama in causa «la stagionalità».
Che il turnover a Piacenza fosse eccessivo era però già evidente, tanto che le Agenzie di reclutamento si spingevano a cercare lavoratori fuori provincia. Ne sono stati usati 5.000 tra tutte le sedi italiane. « Non si riesce a capire neanche come vengono scelti quelli che poi spuntano un contratto vero. Non basta lavorare bene » , sussurra un sindacalista. Sarebbero gli algoritmi, è il sospetto, a decidere le assunzioni.
Sofismi che all'Ispettorato del lavoro poco interessano. Certo le 1.308 assunzioni imposte non saranno automatiche. I lavoratori, gli stessi che sono stati impiegati in quell'arco temporale, dovranno ricorrere al giudice. Non tutti lo faranno, qualcuno avrà trovato un altro impiego. I nomi comunque ci sono. Li ha l'Ispettorato, le Agenzie che li hanno reclutati e la stessa Amazon.
Ma per i sindacati forse è arrivato il momento giusto per aprire una trattativa ben più ampia. Di scioperi ce ne sono già stati due. La prima volta il Prefetto convocò azienda e sindacati, ma Amazon non si presentò al tavolo. Furono incrociate le braccia anche durante il Black Friday. Pochi mesi dopo l'Ispettorato del lavoro ha bussato in sede. E ieri ha presentato il conto.
</doc>
<doc id="15" genre="journalism" gender="?">
Amsterdam, nel cuore del diamante perfetto qui si accende il brillante con 121 facce
Una schermatura di vetro curvato protegge il lungo bancone degli operai che lavorano i diamanti, lucidatori e tagliatori. Sul banco, infilati alla rinfusa in grandi bicchieri, spuntano consumati puntali con manici di legno, pinze, strumenti in ferro dalle forme allungate, appiattite e infine concave, capaci di imprigionare la gemma secondo forma e grandezza. Uno sguardo veloce o poco attento potrebbe confondere quella che è una fabbrica di diamanti con il grande studio di un riparatore di piccoli oggetti, un orologiaio, un fabbro, mestieri in via d'estinzione. Spazzati via da una produzione di massa dove le cose, dalla lavatrice alla tv, hanno una vita a termine e non si riparano più. Ma tecnologia e innovazione sono rimaste fuori dalla porta nel settore dei diamanti da gioielleria. E il lavoro degli operai, associati in un potente sindacato già da fine Ottocento, è lo stesso di sempre. Nemmeno gli strumenti hanno esaurito la loro funzione. La tradizione si ripete. Sopra i tavoli un lampadario proietta la luce su un disco di ferro che gira velocemente e dove è spalmata una miscela di olio di oliva e polvere di diamante. Il motivo? È il materiale naturale più duro al mondo, dunque solo un diamante può tagliarne un altro e solo l'olio permette di trattenere la polvere per poi recuperarla.
Il disco è ancorato al tavolo ed è lì che i tecnici delle pietre poggiano, quasi fosse la puntina di un vecchio giradischi un braccio meccanico alla fine del quale è incastonata la pietra. La mano dell'operaio passa e ripassa il diamante sul disco, poi la alza, prende uno speciale monocolo e la osserva per assicurarsi che tutto proceda a regola d'arte. Un'operazione affatto semplice. Ci vuole occhio, mano ferma e gesti controllati.
Siamo in via Uilenbutgestraat, qualche centinaio di metri da Piazza Dam, cuore di Amsterdam, nella sede della Gassan holding, la più antica manifattura d'Europa, dove lavorano i 400 operai specializzati. Poco è mutato nell'edificio di vecchi mattoni rossi con grandi vetrate a cupola che ospita la fabbrica dal 1879, oggi diventata la più grande diamond factory in città. Il retro dell'imponente palazzo si affaccia su un canale. Poteva rimanere un raro esempio di archeologia industriale se la famiglia Gassan non l'avesse rilevata, restaurata, rimessa all'opera e rilanciata nel 1989. Oggi i brillanti che escono da quelle mura hanno la certificazione degli Istituti europeo e americano di gemmologia. Arrivano grezzi dalla De Beers, monopolista delle miniere "garantite" in Africa, dove non scorre sangue e non si impiegano minori. Una garanzia anche di qualità, che però, è meglio dirlo chiaramente, non significa garanzia di investimento. Alla Gassan, che ha negozi in 17 tra i maggiori aeroporti mondiali e nelle grandi capitali te lo dicono chiaramente. «Non ricompriamo i brillanti venduti e le rare volte che accade il prezzo viene dimezzato».
Nella fabbrica Gassan si scolpiscono brillanti, alta gioielleria, si esporta all'estero, si sono stretti rapporti con grandi maison, Rolex, Omega, Cartier, Breguet, Chopard, per citarne alcune. I negozi sono il fiore all'occhiello. Ma è nella fabbrica che si respira la magia che accompagna la lavorazione delle pietre. Qui l'industria 4.0 e le nuove tecnologie non trovano posto. Trasformare un diamante grezzo in brillante è un processo che richiede una tecnica immutata nei secoli. Tre le fasi della lavorazione, il primo taglio, la rifinitura e la lucidatura. A occhio nudo la pietra somiglia a una perla e ha la forma di un sassolino irregolare. Solo "aprendolo" viene fuori il diamante, che va tagliato assecondandone la forma. Poi la pietra va limata e lucidata. Operazioni che si ripetono uguali nei secoli perché il valore di un brillante si basa su alcuni criteri cardine: taglio, colore, purezza e caratura. E il taglio è una delle prime cose che la Gassan ha rivoluzionato. Dopo otto anni di ricerca, nel 2015 ha tirato fuori dai suoi laboratori un brillante che invece delle tradizionali 56 sfaccettature ne ha 121. Da allora gli affari sono cresciuti e le esportazioni hanno preso il volo.
Un tempo per diventare tagliatori bastava frequentare una scuola tecnica di Amsterdam, che ha però chiuso da tempo. È la stessa Gassan oggi a formare i suoi operai e negli anni tanti emigrati italiani sono passati di lì.
A crearla dal nulla in un quartiere malfamato all'epoca, furono i fratelli Boas, Israel, Marcus e Hartog, figli di un calzolaio ebreo. Fu inaugurata il 29 giugno 1879, come riportano gli archivi cittadini, che parlano di «una fabbrica di diamanti a vapore con 357 mole metalliche utilizzate per la lavorazione dei diamanti». «La più grande del genere in tutta Europa», la definì la Camera di commercio. Erano gli anni del "Cape Period", il periodo d'oro dell'industria dei diamanti ad Amsterdam. I tre fratelli si arricchirono in pochi anni, si scontrarono con i sindacati fino alla crisi degli anni Trenta. La Grande depressione non la lasciò indenne la fabbrica e l'arrivo della guerra fece il resto. I nazisti occuparono l'edificio e tentarono invano di riprendere la produzione. La famiglia Boas in parte fuggì negli Stati Uniti, in parte morì nei campi di concentramento.
Per decenni l'edificio fu oggetto degli appetiti degli speculatori edilizi, ma resistette. Nell'estate del 1989 le ultime azioni in mano alle nipoti Boas ormai negli Usa, vennero acquistate dalla famiglia Gassan, che commercializzava diamanti fin dal 1967. E la vecchia fabbrica ripartì. Oggi chiunque può visitarla e acquistare a prezzi di fabbrica o sul sito online. Gli italiani in genere comprano un orologio, con il cinturino in pelle e un diamantino incastonato in alto. Per portarselo a casa basta una banconota da 100 euro.
</doc>
<doc id="16" genre="journalism" gender="?">
Aosta muove le proprie pedine in arrivo quindicimila giocatori
In fondo anche questa è ludopatia. Perché quando ti prende ti prende e non riesci più a smettere. Ma è di quella buona. Può creare dipendenza ma non ti manda in rovina. Anzi: sviluppa intelligenza e socialità. E soprattutto spiazza tutti quelli cui, quando sentono dire "gioco" e "Valle d'Aosta", non viene in mente altro che il Casinò di Saint-Vincent. Compie dieci anni GiocAosta, la festa del game intelligente che da domani a domenica (giovedì dalle 18 a mezzanotte; venerdì, sabato e domenica dalle 10 a mezzanotte; info giocaosta.it.) trasforma il centro città in un'immensa ludoteca.
Protagonisti oltre mille giochi in scatola con più di 150 tavoli distribuiti tra piazza Chanoux, i portici del Municipio, un nuovo spazio-gioco in piazza Narbonne e nelle vie limitrofe.
Ideatore e coordinatore è Davide Jaccod. Trentasette anni, giornalista e organizzatore culturale, l'ha fondata dieci anni fa con gli amici dell'associazione Aosta Iacta Est. «Il gruppetto originario di venti persone si è via via arricchito. Oggi siamo 320 volontari che mettono a disposizione ognuno la propria specialità: dal project manager esperto di fund raising al falegname che costruisce materialmente il "Forza Quattro" gigante. In questo modo, con un budget di circa 35mila euro metà pubblici e metà privati, riusciamo a gestire un evento che alla scorsa edizione ha visto 15 mila partecipanti attivi, di cui ben 800 alla caccia al tesoro notturna, più tutti i curiosi e semplici spettatori».
Già, perché la formula di GiocAosta è studiata per coinvolgere anche chi non ha mai lanciato un dado in vita sua. «Se arrivi completamente digiuno ti proponiamo noi qualcosa. Basta presentarsi in segreteria, dire in quanti si è e quanto tempo si ha a disposizione. Fra i mille giochi in scatola ti diamo in prestito gratuito quello più adatto e ti spieghiamo le regole essenziali per iniziare subito». Oggi uno non ha più il tempo di fare una partita di tre ore a Risiko o Monopoli come quando si era ragazzi.
Meglio "Carcassonne", in cui ti costruisci il tabellone di gioco poco a poco come fosse un puzzle.
Dura solo mezz'ora e coinvolge 2-6 giocatori anche di età miste.
Oppure "Azul", ora uscito anche in Italia e ispirato agli azulejos portoghesi con i quali bisogna costruire una parete. «In Germania ha appena vinto lo "Spiel des Jahres", il gioco dell'anno, un premio che da solo fa vendere un milione di copie». Il gioco più pazzo, scemo e caciarone è sicuramente "Happy Salmon", sorta di speed-date dove la partita dura un minuto e tu sei un salmone che a parole e gesti deve riconoscere i suoi simili: domenica pomeriggio il torneo.
Tutt'altra finesse per "Sherlock Holmes consulente investigativo", dove i concorrenti aiutano il mitico detective a risolvere i casi con l'aiuto di pochi indizi e senza nemmeno il tabellone.
Ci sono anche attività su prenotazione, spesso già sold out da settimane. Come le due "escape room", quelle stanze dove ti chiudono con la tua squadra e tu devi riuscire a fuggire risolvendo rompicapi e connettendo indizi: «Abbiamo già 100 turni prenotati con 500 persone». Non mancano la pista del ciclotappo, i tornei di giochi di ruolo e carte stile Magic, parole crociate, dama, calciobalilla dove il premio in palio è il tavolo stesso. C'è il belote, gioco di carte popolare di qua e di là del Monte Bianco. E naturalmente le gare dove i nerd fissati con i troni di spade possono stare in surplace anche cinque ore. La componente agonistica è più contenuta rispetto a manifestazioni analoghe nel resto d'Italia. «L'apripista è stata Lucca, strepitosa e ipertrofica, che ha fatto scuola generando però tanti cloni spesso effimeri e quasi tutti uguali. Oggi molte località fanno il loro "Comics & Games" con gli stessi ingredienti: i fumetti e i cosplayer, gli youtuber e la casa editrice scritturati a pagamento.
Noi invece lavoriamo anche sui luoghi e le occasioni di incontro attorno al gioco».
È con questo spirito che nel video di presentazione caracolla per le vie l'insospettabile archeologo capo degli scavi in Vallée. Che sindaco e vicesindaco si sfidano a calciobalilla.
E alla caccia al tesoro notturna partecipa in massa la squadra della sede Rai con tanto di pettorina. Il venerdì sera i locali del centro ospitano i tavoli da gioco per l'Aperitivo ludico. E se non hai finito la partita ti puoi portare a casa la scatola e restituirla il giorno dopo: «I nostri volontari ingegneri – loro sì veri nerd - hanno messo a punto un sistema di prestito informatizzato. In dieci anni ne abbiamo persi solo due…».
</doc>
<doc id="17" genre="journalism" gender="?">
Aristotele indaga sulla Sicilia dei complotti
La scrittrice canadese Margaret Doody immagina per Sellerio il filosofo nei panni di un detective a Siracusa alle prese con la congiura ai danni del suo maestro Platone
Che la logica aristotelica sia alla base del romanzo poliziesco classico è un fatto risaputo. Ma la scrittrice canadese Margaret Doody, docente di letteratura comparata alla University of Notre Dame dell'Indiana, ne ha tratto spunto per dare vita a una serie di detective novel in cui lo Stagirita assume il ruolo di Sherlock Holmes e il suo aiutante Stefanos quello di Watson.
La trovata è godibile. Ma l'undicesima avventura del detective filosofo lo è ancor di più per i siciliani, dal momento che si svolge proprio nell'omerica Isola del Sole. "Aristotele e la Casa dei Venti" (Sellerio, pagine 346, euro 15) narra infatti la missione che Aristotele deve compiere a Siracusa per salvare la reputazione del suo maestro Platone da una calunniosa congiura.
Platone soggiornò in Sicilia tre volte tra il 338 e il 361 a. C. e fu coinvolto in pericolose traversie per il deteriorarsi dei suoi rapporti con Dionisio I e Dionisio II.
Su questa base Margaret Doody costruisce un giallo storico-filosofico assai intricato in cui al mystery (chi ha ucciso e perché il messo inviato all'Accademia ateniese allo scopo di perorare l'intervento di Aristotele?) si mescolano elementi tipici del romanzo d'appendice come la cospirazione di sette e tenebrosi demiurghi o le sensazionali agnizioni con cui l'autrice va svelando la sua complessa e sapiente trama.
L'inchiesta di Aristotele, oltre a smascherare i colpevoli dei delitti e dei complotti, rivela anche un ritratto in chiaroscuro della Sicilia greca in cui s'intravede un'analisi e un giudizio sulla Sicilia odierna.
Terra che «può essere pericolosa» la Sicilia «è molto incline a complotti e faziosità». A complicare ulteriormente il suo destino (che nel romanzo assume a tratti le forme di un delirio anti-idealistico di onnipotenza) v'è pure la sua posizione strategica di «porta d'accesso in mezzo al mare» all'Italia.
La Sicilia appare in tutta la sua bellezza e fragranza naturale. Siracusa, «capitale dell'occidente», accoglie l'illustre visitatore facendo mostra e offerta del suo splendore (salvo poi ordire contro lui una sorta di trappola drammaturgica).
Non meno spettacolari sono le escursioni a Tauromenion e sulle isole Eolie. Ma si avverte una specie di frattura tra la Sicilia e i Siciliani, come se il paradigma del paradiso abitato da diavoli fosse un retaggio atavico. L'Isola resta un enigma impenetrabile per la «gente che viene da fuori» illudendosi di comprenderla. La chiave per dischiudere questo mistero è la formula oracolare dettata dalla danzatrice Ninfadora: il potere in Sicilia «appartiene alle ninfe», che sono sovrane sugli stessi governanti. C'è una generosità in questa «spaventosa e splendida isola» che si radica in un mito vivo di cui è possibile avere esperienza.
Pur esposta al suo geloso fanatismo, la Sicilia narrata da Doody resta un luogo provvisto di «tutto ciò che l'umanità desidera» e di una «inestinguibile speranza».
</doc>
<doc id="18" genre="journalism" gender="?">
BERLINO LAVORA AD UN NUOVO ACCORDO
A fine giugno aveva destato scalpore il "no" di Horst Seehofer alla richiesta di accogliere qualcuno dei migranti a bordo della Lifeline, la nave trattenuta a Malta. Nei giorni scorsi è stato Giuseppe Conte ad annunciare un cambio di rotta, quando Berlino ha accettato 50 dei 430 migranti fermi a Pozzallo.
Forse, non è un caso. Dopo il vertice informale dei ministri dell'Interno a Innsbruck e la riunione a tre Seehofer-Salvini-Kickl della scorsa settimana, la Germania sta scegliendo un atteggiamento meno "celodurista". Del resto, anche il capo della Csu ha capito che qualsiasi intesa sui "flussi secondari" senza l'Italia sarebbe difficile da vendere anche al proprio elettorato.
Secondo fonti tedesche la Germania sta lavorando a un accordo da perfezionare entro le prossime quattro-cinque settimane, per evitare la chiusura delle frontiere. E un'ipotesi al tavolo è anche quella di ripristinare l'intesa che era già stata raggiunta dal precedente governo Gentiloni, quando la Germania aveva assunto l'impegno a prendersi 500 profughi dall'Italia e altrettanti dalla Grecia ogni mese. In primavera, il nuovo governo Merkel, proprio su spinta della Csu, aveva insistito per sostituire quei 1000 ricollocamenti da Roma e Atene con altrettanti ricongiungimenti generici. Una sostituzione da far partire ad agosto. E ora delle ipotesi in campo è di non disdettarlo più, ma di accettarne una riedizione. Naturalmente, in cambio della disponibilità dell'Italia a prendersi quote di rifugiati che erano stati registrati nel nostro Paese ma che sono arrivati in Germania.
La situazione è fluida e le prossime settimane saranno cruciali per non rovinare tutto con tweet o chiusure improvvise. Ma anche a Berlino c'è la consapevolezza dell'enorme danno economico che una chiusura dei confini tra Germania, Austria e Italia causerebbe all'economia. Tanto è vero che anche le opzioni di chiusura sono estremamente "soft", con selezione mirata dei veicoli da fermare e posti di blocco a decine di chilometri dalla frontiera vera e propria.
Soprattutto, la Germania guarda con favore a ciò che sta avvenendo sulle navi in questi giorni e a un modello di ricollocamento direttamente da lì; e sta riflettendo sui modi per incentivare una redistribuzione del genere al livello europeo, per renderla strutturale. Infine, per il governo Merkel i molteplici "no" che sono giunti in queste settimane dalla Libia o dalla Macedonia e da altri Paesi terzi dove dovrebbero sorgere le piattaforme non vanno interpretati come un rifiuto definitivo.
</doc>
<doc id="19" genre="journalism" gender="?">
BRAVA MERKEL FA LIBERARE LA DISSIDENTE
Giorni fa un grande dissidente tedesco dei tempi della Ddr, il cantautore Wolf Biermann, ha scritto sul New York Times un editoriale dal titolo "La tragedia di Angela Merkel".
Sì, ammetteva lo chansonnier amburghese, forse sui profughi la cancelliera ha commesso qualche errore.
Ma è stato, tutto sommato, «un piccolo errore». Mille volte preferibile ai muri, ai cavalli di Frisia, ai soldati coi mitra che respingevano i "disperati" in fuga da guerre e disperazione lungo altri confini. Angela Merkel, sosteneva Biermann, «ha provato di essere un'energica umanista, perché ha agito come una cristiana ed è rimasta una stoica europeista nonostante le turbolenze interne all'Europa».
La cancelliera, concludeva, è «la faccia gentile dell'umanità razionale».
Parole bellissime, quelle del cantautore esiliato dai comunisti nel 1976 e assillato da un esercito di spie della Stasi, quando componeva le sue canzoni nella Chausseestrasse di Berlino. Vengono in mente in queste ore in cui Liu Xia è stata liberata dal regime cinese e ha raggiunto ieri sera la Germania.
La vedova del grande dissidente cinese Liu Xiaobo ha ottenuto finalmente la libertà, anche grazie alle pressioni della Germania, e in particolare di Angela Merkel. La foto dell'arrivo della poetessa cinese a Helsinki, ieri pomeriggio, il suo abbraccio al mondo, il suo sorriso sono un manifesto di libertà.
Lunedì il premier cinese Li Keqiang era a Berlino con una folta delegazione commerciale. E nel mezzo di firme di corposi contratti, di colloqui non sempre facili sulla reciprocità commerciale, Merkel non ha mancato, per l'ennesima volta, di fare appello al suo interlocutore per liberare la vedova del premio Nobel per la pace, reclusa agli arresti domiciliari da sette anni e gravemente depressa.
Lo aveva già fatto in primavera, con il presidente cinese Xi Jinping, nella sua visita ufficiale a Pechino. Quello dei diritti umani è un tema che la cancelliera non dimentica mai, al tavolo con i cinesi.
Poche ore dopo il confronto col premier cinese, Liu Xia era libera.
Proprio nelle stesse ore, vari giornali occidentali – compreso il New York Times – pubblicavano commenti in cui si sosteneva il contrario di quel che dice Biermann. Commenti in cui si spiegava perché Merkel dovrebbe lasciare, in cui si snocciolavano le ragioni della sua debolezza pericolosa per l'Europa, in cui si ricordavano le sue recenti, vistose incongruenze e giravolte.
Ma lei ha dimostrato ancora una volta di essere difficile da mettere all'angolo.
Di rappresentare, per esempio, un modello e un faro, per i valori di fondo che un pezzo del Vecchio continente vuole continuare a rappresentare.
E nonostante continui a calpestare quotidianamente i diritti umani, ieri la Cina si è brevemente ma vistosamente inchinata a questa «faccia gentile dell'umanità razionale». A Merkel, a questa Germania, e a questo residuo di Europa liberale.
</doc>
<doc id="20" genre="journalism" gender="?">
Bando pubblico per la Tabella H
IL COMMISSARIO dello Stato ha impugnato, per violazione dei principi costituzionali di eguaglianza e di imparzialità, la cosiddetta Tabella H della finanziaria: la distribuzione a pioggia, in sostanza, di 24 milioni di euro tra i 135 enti ivi indicati. ome si legge nel ricorso del commissario, si tratta di «un provvedimento ad hoc destinato esclusivamente a determinate istituzioni, da anni fruitrici di provvidenze pubbliche, senza ancorare la scelta operata a precisi e confacenti parametri di comparazione e valutazione». In pratica, l' atto del legislatore regionale viola gli anzidetti principi costituzionali, perché si presenta del tutto arbitrario e irragionevole, risolvendosi «in un percorso privilegiato per la distribuzione di contributi in denaro, con prevalenza degli interessi di taluni soggetti collettivi rispetto a quelli, parimenti meritevoli di tutela, di altri enti esclusi, ed a scapito quindi dell' interesse generale». Lo stesso commissario indica quale poteva essere la strada per raggiungere un risultato non in contrasto con la Costituzione. La competente commissione legislativa avrebbe dovuto svolgere «una esaustiva istruttoria amministrativa» da cui «potesse emergere una obiettiva diversità di condizioni che giustificasse la scelta operata dal legislatore in favore dei 135 enti in questione con esclusione degli altri casi cui lo stesso trattamento avrebbe potuto estendersi». In realtà, la vicenda rappresenta un paradigma delle modalità prevalenti di azione della classe politica non solo meridionale. Lungi dall' agire per programmi ed obiettivi, e quindi omettendo di fare ciò che per definizione dovrebbe fare, il ceto politico si occupa direttamente della «rozza materia» dell' amministrazione. Ma poiché i singoli esponenti politici rappresentano parti della società, è evidente che sono portati ad avvantaggiare i loro ambiti elettorali di riferimento, anche attraverso improprie mediazioni. E questo è quanto pare sia accaduto nella costruzione dell' anzidetta tabella, perché le cronache riportano come ognuno dei 135 enti abbia avuto il suo sponsor personale nel parlamento regionale. Con l' effetto altresì paradossale che, scorrendo l' elenco dei soggetti foraggiati, si rintracciano istituzioni di rilievo indiscutibile e altre a dir poco fantasma. Da qui emerge il grande problema dell' invasione delle logiche perverse della politica nella distribuzione delle risorse, che si può tentare di controllare con la realizzazione effettiva del principio di separazione tra politica ed amministrazione. Il che significa affidare la gestione concreta di qualunque scelta amministrativa, in via esclusiva, a pubblici funzionari, selezionati per concorso, responsabili solo per i risultati prodotti e la cui carriera non sia dipendente dai capricci di nessun politico. La necessità di porre argini all' invasione della politica negli spazi dell' amministrazione induce, tra l' altro, a segnalare l' indispensabilità di una profonda revisione del sistema delle nomine dell' alta burocrazia e, in particolare, della proibizione del conferimento di incarichi dirigenziali ad esterni ai ruoli della dirigenza. Nel caso in esame, la soluzione migliore sarebbe stata quella di predisporre un bando pubblico per l' accesso ai contributi a seguito di una rigorosa ed oggettiva valutazione svolta da una commissione composta soltanto da funzionari amministrativi. Forse alcune storture ci sarebbero state lo stesso, ma sicuramente gli esclusi avrebbero avuto a disposizione le adeguate garanzie giurisdizionali per la salvaguardia dei loro interessi, invece di sperare nella benevolenza del politico di riferimento.
</doc>
<doc id="21" genre="journalism" gender="?">
Bene gli e-book, ma non solo
NON sarò una luddista e non dirò, "torniamo alla cartapecora!": l' uso di internet e i suoi derivati è un fatto e non c' è più molto da commentare. MOLTI libri si trovano ormai solo in forma di e-book e quindi, dopo la dovuta lacrimuccia sui bei tempi andati, e-book sia se quel libro lo si vuole davvero leggere e soprattutto se non ci si vuole rompere la schiena portandosi in giro tutti i volumi della Recherche (e, ammettiamolo, risparmiando anche un bel po' ). Però.....che ne è dell' odore e del colore di un libro appena comprato (e di quello su cui hai fatto merenda nel 1978), o del diverso fruscio di pagine che hanno preso l' acqua, cosa del bianco del margine dove il pensiero riposa e si moltiplica? Ho bisogno, e sempre ne avrò, della libreria dove poter sentire il peso di un volume nella mano, vedere la luce sulle pagine di un catalogo d' arte, affondare il naso nella spina di un fumetto. Voglio poterlo fare in mille piccole librerie diverse, in un palazzo storico del centro come in un palazzone di periferia, luoghi dove noi feticisti della cellulosa ci si possa riconoscere tra simili, lontani dai neon e dai gadget delle grandi catene (e già che ci siamoa sognare, voglio anche potermi perdere di nuovo nei meandri della vecchia Marzocco e tornare "a riveder le stelle" grazie al libraio Carlo, novello Virgilio). E questa sarà anche l' occasione di usare i soldi risparmiati con gli e-book per contribuire al sostentamento di quei pochi librai ancora in circolazione (quelli che se gli chiedi una raccolta di poesie di Langston Hughes non pensano che sia l' attaccante del Liverpool), che stanno scomparendo come le api. Perché abbiamo bisogno di oggetti che siano spugne delle nostre memorie, che ci facciano ricordare come ci sentivamo nel maggio 1988 quando abbiamo comprato quel romanzo e del perché ci sia quella foglia a pagina 74. Ogni pagina, come i cerchi nel tronco di un albero, contiene la storia raccontata e la nostra, indissolubilmente intrecciate.
</doc>
<doc id="22" genre="journalism" gender="?">
Bill Viola e l' acqua l' arte incontra il cosmo
È IL 1973 e un giovane artista americano si aggira per le strade e i musei di Firenze: come si legge nel catalogo a schede pubblicato dal Centro Di in quello stesso anno Bill Viola è "nato a New York nel 1951 e vive a Firenze". È INFATTI stato chiamato per 18 mesia fare il direttore tecnico ad Art/Tapes/22, uno dei primi studi di video arte del mondo gestito da Maria Gloria Bicocchi, che accoglierà in quegli anni Kounellis, Acconci e Beuys (quando in questa città tirava un' altra aria....). E già allora Viola scriveva di come il mezzo video stesse cambiando rapidamente ed era affascinato dalla questione della percezione occhio-cervello: già allora era stimolato a raccontare l' invisibile mondo del sentire. Siamo nel 2013: l' artista, divenuto nel frattempo uno dei nomi più famosi dell' arte contemporanea, è di nuovo a Firenze - già era tornato per altre installazioni dei suoi lavori alla Strozzina e alla Galleria dell' Accademia, con l' "acquatico" Emergence del 2002 - per donare agli Amici degli Uffizi il suo Autoritratto, Sommerso video della serie Water Portraits. Il lavoro si presenta, come molti suoi degli ultimi anni, su uno schermo al plasma appeso verticalmente (a ricordarci le antiche pitture da lui tanto amate - da Pontormo a Grünwald - che improvvisamente prendono vita) dove, accompagnati dal suono dell' acqua che scorree con un sottofondo di ciottoli di fiume, possiamo osservare Viola ad occhi chiusi con una elegante camicia blu e un "rosario buddista" al collo, sott' acqua. Un uomo sommerso in un' acqua solo leggermente increspata: che l' acqua si leghi ai concetti di nascita e di morte, di transitorietà già ce lo aveva detto il presocratico Empedocle in Purificazioni - che potrebbe essere il titolo di un lavoro del nostro!-, come questa sostanza sia non-nata ed eternamente uguale. E pure centraleè questo tema nel pensiero buddista, molto caro a Viola. Ma è in Bachelard e nel suo L' eau et les rêves del 1942, che troviamo delle osservazioni fondamentali per capire appieno il lavoro che da anni Viola ha intrapreso intorno all' acqua (ed è importante vedere già nel ' 96 The Crossinge poi Transfigurations del 2008, solo per citare due tra i più toccanti fra i suoi pezzi video). L' acqua è infatti il trasduttore per eccellenza che permette la metamorfosi, essendo la fluidità il moto del divenire per eccellenza con un' ondulazione che ricorda quella della meditazione: è un elemento che ci culla e addormenta ma che può anche ucciderci (gli occhi chiusi dell' uomo non possono che insinuare un dubbio: si è dolcemente abbandonato oppureè morto, come Ofelia? E non si può qui non pensare a Foucault, alla sua "comunione acquatica" con il cosmo che avviene proprio del sogno, nelle cui profondità "l' uomo incontra la propria morte"). L' acqua è specchio, come già nel video Reflecting pool messo a punto tra il ' 77 e il ' 79, dove ritrovarsi o perdersi, spazio da dover attraversare perché la conoscenza sia piena, luogo dove l' abbandono è completo e il sentire totale. L' artista racconta in un' intervista alla Bbc che da ragazzo stava per annegare, «il mondo sott' acqua mi sembrò meraviglioso, pieno di luce, quiete, colore. Solo in un secondo tempo, già in salvo, cominciò lo spavento e mi misi a gridare»: l' immersione è l' attraversamento di un confine, è entrare nello scorrere del tempo, nella fluidità del mondo, sentirsi in esso anche nel momento del trapasso - naturale e non tragico - perché siamo parti di un tutto che scorre all' infinito. Realizzate con sofisticate videocamere capaci di rallentare i movimenti in modo, appunto, fluido e raccontarci le impercettibili sfumature del nostro sentire in modo "obiettivo", molto spesso le sue opere hanno la capacità di generarne altra di acqua: quella delle nostre lacrime.
</doc>
<doc id="23" genre="journalism" gender="?">
Bonucci, un freddo ritorno pochi fan e qualche fischio
Per ritrovare il calore di una volta, quello della famiglia bianconera, Leonardo Bonucci dovrà attendere il ritorno di Allegri e del resto della squadra dagli States. Un paradosso, visti gli ultimi istanti bianconeri vissuti dal centrale difensivo due anni fa, o l'esultanza smodata al gol realizzato proprio all'Allianz Stadium nel giorno del suo ritorno in quella che fu casa sua, accolto con bordate di fischi.
Bonucci da ieri è tornato a vestire la maglia della Juventus nello scambio più osteggiato degli ultimi anni, quello con il Milan che ha portato il giovane Caldara a Milanello e Leonardo alla Continassa. Ma l'accoglienza del popolo bianconero è stata la più fredda possibile, il punto più basso in una estate all'insegna dell'entusiasmo, iniziata con l'arrivo di Perin fino a raggiungere il picco con lo sbarco di CR7. Non c'ea nessuno ieri a Caselle a dare il benvenuto al difensore, che arrivava dall'America, qualcosa di più di pochi intimi all'uscita dalle visite mediche.
La vera rivolta ha però trovato la sua dimensione nel mondo virtuale, quello dei social network, ma anche in quello reale, al suo ingresso al centro della Continassa: dai suggerimenti per il numero di maglia, con il consiglio di passare dal 19 indossato per anni, ora sulle spalle di Perin, al 71, che nella smorfia indica l'uomo di poca sostanza, per usare un eufemismo ai fischi al suo ingresso nel centro sportivo della Juventus. Quando la Jeep che trasportava in difensore ha varcato il cancello, una pioggia di fischi ha accompagnato l'ingresso, compreso qualche "sciacquati la bocca", l'esultanza tipica di Bonucci riservata anche alla Juve nella scorsa stagione. Allegri, che conosce bene la psicologia di calciatori, tifosi e le dinamiche del calcio, ha accolto a braccia aperte il difensore in conferenza stampa, definendo il sacrificio di Caldara "obbligato dal mercato" e il centrale ex Milan "un giocatore importante", nonostante gli screzi di due anni fa.
Da oggi Bonucci si allenerà a Torino con i reduci dal Mondiale, nello specifico Bentancur, Ronaldo, Douglas Costa, Cuadrado e Dybala: la squadra rientrerà dal tour statunitense domenica, ricomponendo il gruppo al completo. Sarà curioso anche capire quale sarà la risposta dello spogliatoio al ritorno di Bonucci: Chiellini, amico del calciatore che ha tenuto il centro degli affetti a Torino nonostante la partenza per Milano, ha già espresso il suo parere positivo. Eppure i dubbi restano e solo il campo saprà fugarli: Allegri ha un bel rebus da risolvere nello spogliatoio, il più ricco di personalità da diversi anni a questa parte. Una sfida stimolante per il tecnico livornese, che ritrova un vecchio "nemico", passateci il termine, per ricostruire una famiglia forse non serenissima, ma certamente vincente. Come da tradizione bianconera.
</doc>
<doc id="24" genre="journalism" gender="?">
Buffon "pendolare" di lusso la nuova vita del numero uno
La nuova vita di Gianluigi Buffon è a un passo dal suo primo atto. Dopo l'addio alla Juventus, o forse un arrivederci pensando alla sua possibile futura carriera dietro la scrivania bianconera, il portiere è pronto ad abbracciare il Paris Saint Germain, l'ultimo treno della sua vita sportiva per alzare quella Champions League che manca alla sua bacheca e nella sua testa. L'abbraccio dei tifosi francesi sarà un supporto fondamentale per cercare di vivere nel miglior modo possibile il distacco dai suoi affetti, la lontanaza dalla sua compagna, Ilaria D'Amico, e dai suoi figli, quello nato dalla relazione con la conduttrice Sky, due nati dal matrimonio con Alena Seredova.
Una condizione di "pendolare" che era già iniziata con lo sbocciare dell'amore con Ilaria D'Amico, e che proseguirà anche in questa stagione.
Mentre Buffon difenderà la porta del Psg, i figli continueranno con tutta probabilità a vivere la loro vita in Italia: a Milano con la D'Amico e a Torino con mamma Alena. La Francia e Parigi nel 2018 non sono posti irraggiungibili, le visite di Buffon non mancheranno, ma saranno parentesi in una nuova vita professionale, con tutte le incognite del caso.
Le vacanze dei Buffon, attualmente in corso, porteranno ulteriore consiglio alla famiglia: iniziate a Marina di Massa, terra che ha dato i natali al portiere, in compagnia della D'Amico e dei figli, proseguiranno in solitaria in giro per il mondo, accompagnato dal suo staff di fiducia. Dalla Russia, terra del Mondiale ma anche della compagnia aerea di cui è testimonial, per arrivare fino in Cina, la nuova frontiera del calcio internazionale. Nella terra del dragone Buffon assisterà alle riprese di un film di cui, indirettamente, è protagonista: una sorta di "Sognando Beckham" in cui il ragazzino al centro della vicenda, invece del calciatore inglese, sogna di diventare un portiere, guarda caso proprio Buffon. Per poi chiudere il suo tour negli Stati Uniti, per rispondere alla chiamata di un altro sponsor, un sito di ecommerce. Una tournée che darà diverse risposte alle domande del portiere: dalla capacità di vivere lontano dai propri affetti, senza poter trovare conforto al termine della giornata nello sguardo della famiglia. Oltre naturalmente a capire il fascino che esercita nello sport mondiale un campione giunto al termine della carriera ma che mantiene intatto il suo carisma.
Non è casuale che una società come il Paris Saint Germain, da sempre molto attenta all'immagine specialmente in vista del Mondiale del 2022 in Qatar, abbia scelto proprio Buffon per assestare l'ennesimo colpo di marketing tecnico dopo l'acquisto di Neymar. Un calciatore che fuori dall'Italia è riuscito a mantenere intatta la sua immagine, nonostante la squalifica di tre turni dopo le parole fuori posto pronunciate al termine di Real Madrid-Juventus. Eppure bisognerà attendere ancora qualche giorno, sicuramente più di una settimana, per poter ufficializzare il passaggio di Buffon alla società del presidente Nasser Al-Khelaïfi. La lotta del club parigino, ma di proprietà qatariota, contro il fair play finanziario avrà proprio a fine giugno il suo atto conclusivo, almeno per quest'anno: dopo la comunicazione da parte dell'Uefa che nessuna sanzione sarà inflitta ai parigini, resta comunque l'obbligo di vendere entro fine giugno una serie di calciatori che permetta di incassare 60 milioni di euro.
Una volta superato questo scoglio, potrà ufficialmente iniziare l'avventura di due anni di Buffon al PSG, un biennale da circa 8 milioni di euro.
Certo, qualche rinuncia sarà necessaria, come l'affetto della famiglia o la sua casa torinese, il fortino da cui preparava gli assalti alle tante vittorie della sua lunga carriera, o la colazione in piazza Gran Madre, sfogliando un quotidiano. Ma per continuare a sognare e abbracciare nel migliore dei modi la sua nuova vita, qualche sacrificio è necessario anche per uno dei migliori portieri della storia del calcio.
</doc>
<doc id="25" genre="journalism" gender="?">
Canadese si tuffa nella Barcaccia e paga la multa da 450 euro
Cori, fischi, applausi tra la calca di turisti e poi il tuffo nella fontana della Barcaccia. Questa volta a dare spettacolo sotto la scalinata di Trinità dei Monti è stato un 30enne di origini canadesi che ieri intorno alle 12 era in visita nella storica piazza. Ha pensato forse di fare una bravata e invece il bagno è stato subito notato dai vigili del I gruppo Trevi che erano in servizio. Il giovane è stato invitato a uscire dalla vasca e accompagnato negli uffici del comando Generale della polizia Locale di via della Greca.
Al momento del fermo si trovava senza documenti perché, come poi è stato accertato dagli agenti, era arrivato in mattinata nella capitale insieme a un gruppo di amici a bordo di una nave da crociera. Una volta proceduto con il riconoscimento gli è stata quindi notificata la multa di 450 euro che il turista ha subito pagato. Ascoltato a lungo si sarebbe giustificato: " In Canada le fontane non sono così belle, non ho saputo resistere e mi sono tuffato".
Intanto si riaccende la polemica per il controllo delle piazze e dei monumenti della capitale presi d'assalto dai turisti in questi giorni di vacanza: « Il Campidoglio non ha ancora provveduto a installare i cartelli con i divieti nelle diverse lingue » , spiegano i poliziotti della Municipale in servizio nel centro storico : «sono invece necessari per evitare episodi analoghi. Rappresentano uno strumento in più per noi, per garantire la salvaguardia e la sicurezza intorno alle opere di pregio della capitale».
</doc>
<doc id="26" genre="journalism" gender="?">
Cantieri e ritardi una storia che si ripete
L'insofferenza dei palermitani per i ritardi nella realizzazione di un sistema di trasporti pubblici più veloce non è un fatto nuovo né da attribuire a una postmoderna idolatria tecnologica. Già nel 1877 il sindaco di Palermo Francesco Paolo Perez così commentava il lento procedere dei lavori per l'apertura della linea tramviaria: «Per quanto la impazienza di fruire al più presto di siffatto economico e rapido mezzo faccia sì che molti lamentino il ritardo nella costruzione, pure giustizia vuole che non si taccia che un vasto stabilimento di scuderie e magazzini centrali già vedesi costruito presso l'Acquasanta; che il materiale del binario trovasi provveduto per 18 chilometri, insieme a tutti gli accessori, chiodi, placche d'attacco ed alle travesine; che 5 vagoni e le piattaforme giranti esistono già nel deposito.
Mancano le lungarine soltanto su cui dovrà riposare il binario; ma di esse fu presentato il campione e trovato accettabile.
Sappiamo intanto che ne sono state date le ordinazioni, sì che tra non molto si potrà dar mano all'armamento».
Con buon senso, il Perez sottolineava i progressi non indifferenti compiuti fino a quel momento, lasciando intendere implicitamente quanto complesso fosse il lavoro da compiersi e quanto irragionevole o sproporzionato fosse il malcontento per un ritardo che in fondo era nell'ordine delle cose. Delle cose, s'intende, che concretamente devono essere fatte con sudore e sapienza, e che certo non sortiscono da artifici magici.
Meno tollerante era stato il sindaco Notarbartolo, ma le smanie dei palermitani per il tram (e per le villeggiature che il nuovo mezzo facilmente prometteva fin quasi a Monreale) erano addirittura incontenibili, tanto che quando nel 1899 fu istituito il primo servizio a trazione elettrica sulla linea Piazza Bologni-Rocca una folla di viaggiatori prese letteralmente d'assalto le carrozze in partenza al solo scopo di fare una piccola gita inaugurale.
Un analogo e altrettanto euforico giro di giostra battesimale si è ripetuto anche nell'esordio del nuovo tram attualmente in funzione. Ma soprattutto identica è l'irrequietezza (in parte giustificata, è vero) con cui i palermitani mal sopportano i disagi dei cantieri aperti, il blocco o l'intralcio del traffico automobilistico in zone nevralgiche della vita e del commercio cittadino.
E se le vecchie foto mostrano una città dalla vie sgombre, ampie e pulite, in cui risalta la bellezza dei monumenti e l'ordine del tessuto urbano, il contraltare odierno è un caos puzzolente, una imbrattata costipazione, un'infernale groviglio e un labirinto di illusorie vie di fuga.
La nostalgia di un passato placido e più elegante accresce quindi una sensazione di frustrazione e di impotenza. Ci sentiamo presi in trappola tra un passato irrimediabilmente perduto, un presente asfissiante e un futuro sfuggente che non sembra voler arrivare mai.
Fuori dal tempo, quindi, ma fatalmente attanagliati dalle esigenze di un tempo dai ritmi più ossessivi e insieme più zavorrati da una lentezza esasperante.
Sfrenato e frenato, il tempo e il movimento a Palermo si avvolgono su se stessi come un uroboro, o per meglio dire come una lumaca, una chiocciola elettronica che promette velocità con un simbolo di lentezza, una bava di luce che a stento rischiara la notte infinita del nostro immobilismo.
L'auspicio è che si faccia presto e possibilmente bene. Che finalmente si faccia, comunque, senza più stasi e incertezze, con tutto quello che il fare implica in termini di polvere, rumori, intoppi, imprecazioni, maledizioni.
I pronostici sono e non sono incoraggianti (l'eterna altalena del pessimismo e dell'ottimismo). Ancora otto mesi di buche, scavi, travaglio e tram-vaglio. Ancora otto mesi di inferno. Che sono, in fondo, uno in meno di quelli che occorrono a un bambino per nascere.
</doc>
<doc id="27" genre="journalism" gender="?">
Carlotta Gilli, da Moncalieri alla conquista dell'Europa
L'atleta ipovedente ha conquistato quattro medaglie d'oro e una di bronzo ai campionati continentali disputati a Dublino
Dopo quest'estate trionfale diventerà ancora più difficile spiegare ad uno straniero che chi vive a Moncalieri, oltre a non avere il mare, ha difficoltà anche a trovare una piscina. La cittadina della prima cintura torinese ha fatto incetta di titoli europei, lanciando nel panorama mondiale Alessandro Miressi e completando l'estate indimenticabile con il clamoroso poker di Carlotta Gilli, quattro medaglie d'oro agli Europei 2018 di nuoto paralimpico andati in scena al National Aquatic Centre di Dublino la scorsa settimana. Ipovedente, affetta dalla sindrome di Stargardt che progressivamente le ha diminuito le capacità visive, Carlotta Gilli ha avuto negli ultimi due anni un impatto clamoroso sul nuoto paralimpico mondiale, vincendo lo scorso anno ai Mondiali di Città del Messico ben cinque medaglie d'oro e una d'argento, oltre a stabilire numerosi record del mondo. A Dublino la nuotatrice delle Fiamme Oro e tesserata per la società Rari Nantes Torino, ha trionfato in tutte le gare cui ha partecipato e ha stabilito due nuovi record del mondo, uno già a suo nome: quattro ori complessivi ottenuti nei 50 e nei 100 stile libero, nei 100 dorso e nei 200 misti tutti in categoria S13, chiudendo con il bronzo nella staffetta 4x100 stile libero mista.
Un' impresa se si considera la quantità di stili e la superiorità tecnica mostrata dalla nuotatrice allenata da Andrea Grassini. La 17enne di Moncalieri, che è iscritta con ottimi risultati al quinto anno del liceo scientifico all'istituto Valsalice, ha dimostrato di avere decisamente una marcia in più rispetto alle avversarie più quotate d'Europa, battendole sistematicamente e frustrando ogni tentativo di reazione: merito degli allenamenti, del duro lavoro quotidiano di Carlotta, che si allena ogni giorno con compagni normodotati. Nessuna differenza di metodologie e di programma di allenamento, lo stesso duro menù difficile da portare avanti e da digerire, lo stesso spirito di sacrificio che porta a macinare vasche su vasche: circa 6 chilometri al giorno avanti e indietro, senza sconti perchè in vasca le avversarie non ne fanno mai. « Non ho nessun super potere, è la passione che ti porta a compiere determinati sacrifici - aveva dichiarato lo scorso maggio al Salone del Libro -. Senza sacrifici non si ottiene nulla, non è neanche detto che facendone se ne può ricavare qualcosa, ma di certo la probabilità aumenta ». Gli stessi sacrifici che l'hanno portata in cima al mondo e, un anno dopo, a confermarsi sul palcoscenico europeo come prossima dominatrice del nuoto mondiale.
</doc>
<doc id="28" genre="journalism" gender="?">
Chi ha paura dell' Autovelox
NON è mica facile sbrigarsela ideologicamente con le multe. A Genova c' è maretta, il Difensore civico fa sap e r e c h e b i s o g n a smetterla con le "imboscate" dell' amministrazione contro i cittadini al volante, intendendo con quel termine di richiamo banditesco il fatto che esis t a n o t e l e c a m e r e segrete che controllano il traffico. Il cittadino apprezza dichiarazioni d' intenti di questo tipo. Anche se il cittadino in questi casi è una figura un po' sfuggente e soprattutto si divide in due categorie, quelli che prendono multe a decine e quelli che, c h i s s à p e r c h é , n e prendono pochissime, tipo tre in tutta la vita. Con ogni evidenza la maggior parte della popolazione appartiene alla prima categoria, altrimenti non si capisce perché ogni tentativo degli organi preposti di scovare chi infrange le regole venga vissuto come una spaventosa violazione delle libertà. ÈOVVIO che l' entità del reato è la prima cosa da considerare: possiamo anche scherzarci sopra e decidere che avvertire della presenza dell' autovelox in autostrada equivale ad apporre un cartello fuori dalle banche: «Avvertiamo i signori rapinatori che c' è una telecamera funzionante, i medesimi sono quindi invitati a coprirsi il volto. Per i gentili malviventi che tendono a sobbalzare al suono di una sirena avvertiamo inoltre che il bottone per disinserire l' allarme è quello blu dietro il ficus sulla destra«. Una rapina è una cosa grave, un passaggio col rosso lo è (quasi) sempre molto meno, e quindi non è il caso di fare paragoni impropri. Però viene da chiedersi quando sia stato il primo giorno, la prima volta, in cui legioni di persone hanno deciso che la libertà al volante era un bene superiore a tutto, compresa la libertà di pensiero. Circa vent' anni fa un cronista scoprì nella vetrina di un negozio di elettronica un oggetto di difficile identificazione. Su un cartellino, scritto in caratteri minuscoli, si poteva leggere "Rivelatore di autovelox". Il cronista lo scrisse e venne fuori un putiferio, con denunce e polemiche. Oggi i rilevatori di autovelox sono ufficiali, legalissimi e incorporati nei navigatori satellitari, inoltre ogni aggeggio posto in autostrada è annunciato da tutti i cartelli e modi di avvertimento possibili: se ci si avvicinasse invece a un focolaio di febbre suina non te lo direbbe nessuno, ma soprattutto nessuno ne sentirebbe l' esigenza, né protesterebbe con la stessa veemenza che usa l' automobilista vilipeso. La domanda è: cosa è successo, cosa è cambiato in tutti questi anni? Perché mai la maggior parte delle libertà importanti - esempio: la libertà di pretendere da chi governa parole chiare sulla situazione economica - vengono percepite come accessorie, mentre appena ci si siede in auto il mondo esterno diventa popolato da mostri da abbattere, una telecamera sopra un semaforo è un' imboscata, le regole diventano il nostro peggior nemico?
</doc>
<doc id="29" genre="journalism" gender="?">
Clavière, i migranti al confine si rifugiano in chiesa: il parroco protesta, blitz di Fratelli d'Italia
La neodeputata Montaruli: "Le Alpi non possono diventare un campo profughi"
L'esterno della chiesa di Claviere al confine con la Francia 
Dopo gli sconti agli arabi per l’ingresso al Museo Egizio, Fratelli d’Italia se la prende con l’assistenza ai migranti. La neodeputata Augusta Montaruli è stata a Clavière, in alta Valsusa, dove gli attivisti di Briser les frontieres hanno occupato un locale della parrocchia per allestirvi un luogo di assistenza ai richiedenti asilo che dalla località montana provano ad avventurarsi per superare il confine e entrare in Francia. Come aveva provato a fare qualche giorno fa, Beauty, la donna nigeriana incinta al settimo mese, rispedita indietro dai gendarmi francesi, insieme al marito Destiny, e poi morta a Torino, subito dopo aver dato alla luce suo figlio Israel. 
“Le Alpi non possono diventare un campo profughi con l’assenso e la complicità dell’Europa che a parole si dice solidale ma scarica sulle nostre sole spalle il peso di questa situazione ormai inaccettabile” dice Montaruli che ha incontrato anche il parroco Angelo Bettoni che ieri si era lamentato per l'invasione "senza chiedere alcun permesso". “Abbiamo voluto dare la solidarietà e metterci a disposizione del parroco di questa chiesa di frontiera lasciato
solo ad affrontare l’emergenza. L’Italia e questi luoghi non possono essere chiamati a farsi carico di tutti coloro che vengono nel nostro Paese a richiedere asilo”.
Sulla presenza dei migranti in Alta Valle si scaglia anche Maurizio Marrone, del direttivo nazionale di FdI: “Le situazioni fuori controllo come Calais cominciano così, se non si provvede a sgomberare gli abusivi, le conseguenze per i nostri borghi montani sono imprevedibili”
</doc>
<doc id="30" genre="journalism" gender="?">
Conto corrente gratis per i disagiati e stop commissioni sullo scoperto
ROMA - Poveri, ma con il bancomat in tasca. Il conto corrente gratis, esente da bolli e costi, debutta a giugno. Prodotto semplice e snello, che prevede poche operazioni essenziali, ma che sarà a costo zero solo per chi fa proprio fatica ad arrivare a fine mese. Tutti gli altri pagheranno invece un canone annuale onnicomprensivo, con la promessa delle aziende di credito di fissare un costo "moderato". Conto base e gratis anche per i pensionati (ma solo se l'assegno non supera i 1.500 euro), che però dovranno pagare il bollo all'erario (34,2 euro).
In tema di costi bancari passa invece in Commissione industria del Senato un emendamento bipartisan che annulla le commissioni se il conto di una famiglia va in "rosso" per non più di 500 euro e per non più di sette giorni consecutivi in un trimestre.
Viene così corretto il decreto che ripristina le commissioni sugli scoperti (prima cancellate e poi reintrodotte dopo la sollevazione delle banche) e anche rafforzato l'Osservatorio sul credito.
Chi ha chiesto un prestito e ha ricevuto un "niet" potrà infatti "fare ricorso" e ottenere una risposta entro 30 giorni. Il decreto arriverà in Aula il 2 maggio.
Il conto corrente base è invece una novità, sollecitata dal governo, quando con il Salva-Italia ha fissato un limite alle transazioni in contanti (1.000 euro), che dovrebbe facilitare il confronto tra i tantissimi prodotti offerti dalle banche, abbattere l'uso del contanti, aumentare l'inclusione finanziaria e in parte combattere l'evasione. È stato presentato ieri al Tesoro dal viceministro dell'economia Vittorio Grilli, dal direttore generale della Banca d'Italia Fabrizio Saccomanni e dal presidente dell'Abi Giuseppe Mussari. La gratuità però non sarà per tutti. Solo chi ha un reddito Isee (l'indicatore della situazione economica familiare) sotto i 7.500 euro potrà avere la soddisfazione di usufruire di alcuni servizi bancari o postali a costo zero. Il conto comprende, tra l'altro, 6 prelievi di contante allo sportello, prelievi ai propri bancomat illimitati, 6 bonifici eseguiti e 36 ricevuti (come l'accredito dello stipendio o pensione).
Le operazioni di pagamento con carta di debito sono illimitate e non è previsto nessuno fido.
Il conto base non sarà solo per i poveri e i pensionati, ma accessibile a tutti, anche a chi oggi ha già un conto corrente. Ma chi ha redditi più alti pagherà e saranno le singole aziende di credito a stabilire un canone annuale onnicomprensivo che, questo è l'impegno, sarà "moderato". Volendo si potranno aggiungere servizi, ma in tal caso il confronto tra banche salta perché ognuno farà i suoi prezzi. Destinatari dell'iniziativa - secondo l'Abi - sarebbero circa 850 mila pensionati privi di conto bancario e postale.
"Il conto base ha spiegato il viceministro dell'Economia, Vittorio Grilli - punta all'inclusione finanziaria delle fasce più deboli della popolazione e alla riduzione del contante, in modo da restituire maggiore trasparenza ai pagamenti". Critici i consumatori del Codacons: "Più che un regalo ai pensionati e ai più poveri sembra un regalo alle banche".
</doc>
<doc id="31" genre="journalism" gender="?">
Così le foto di famiglia raccontano l'Italia al Phest
Nell'epoca degli smartphone, le vecchie foto di famiglia sono finite ancora più in fondo, nei cassetti di casa. Oblio nell'oblio, immeritato. Un percorso identitario non può che partire da lì, da ciò che siamo stati. Perciò fa bene il Phest a proporre, fra le tante iniziative in programma dal 6 settembre al 4 novembre a Monopoli, il progetto Album Archivio di famiglia. È un percorso già avviato, che rientra nel calendario dell'anno europeo del patrimonio culturale voluto dal Mibac e dalla Commissione europea e che si traduce a Monopoli con uno sportello permanente alla biblioteca civica Rogadeo dove chiunque può portare i propri materiali, affinché vengano digitalizzati (ogni sabato dalle 15 alle 18; ai cittadini verrà consegnata una copia digitale delle foto scannerizzate). Se di patrimonio culturale si deve parlare, bisogna quindi partire da quelle immagini private che raccontano feste di compleanno e anniversari, ma anche eventi pubblici, lavoro e paesaggi. Il primo risultato della raccolta sarà la mostra in esterni #WeWereInPuglia, che farà parte di Phest in una installazione nel borgo antico di Monopoli, realizzata dal duo artistico francese Leo&Pipo.
C'è il privato, nella manifestazione voluta dal direttore artistico Giovanni Troiolo con la curatela di Arianna Rinaldo e Roberto Lacarbonara. Ma l'altra faccia del privato è pubblica, e ciò che è pubblico non può che essere attuale. Il progetto speciale Porti è più che azzeccato, in un periodo in cui si minaccia di chiudere le frontiere e di portare il Paese a una involuzione sociale e culturale. È stato commissionato a Edoardo Delille, in residenza artistica a palazzo Fizzarotti: nelle ultime settimane ha scattato istantanee degli approdi pugliesi di Bari e Brindisi - e in questi giorni il capoluogo di regione ha ricordato l'arrivo della Vlora con il suo carico di umanità dall'Albania, nel 1991 e proverà a raccontarli da dentro, rappresentando la gente in transito e le tante storie che si intrecciano, per mille diversi motivi. Sono sempre stati luoghi di ispirazione, i porti, con quell'andirivieni che trascina con sé le emozioni di ogni partenza, i ricordi dei ritorni. E sono luoghi di frontiera, soprattutto per la Puglia degli 800 chilometri di costa, terra che è stata transito per i Crociati e prima ancora punto d'arrivo per Enea - si narra che approdò in una spiaggia a Porto Badisco - e san Paolo, che a Santa Maria di Leuca tenne Le mostre Primi scatti del Phest, che si terrà a Monopoli dal 6 settembre al 4 novembre: sopra Edoardo Delille, in residenza a palazzo Fizzarotti (sua la prima foto a sinistra). Le immagini in bianco e nero sono parte del progetto "Album Archivio di famiglia" uno dei suoi primi discorsi di evangelizzazione in Italia.
Ultimo dei tre progetti noti - in tutto Phest prevede 15 mostre guarda alla vicina Polignano a Mare. A Pino Pascali, soprattutto, di cui quest'anno ricorre il cinquantenario della scomparsa. Il festival punta lo sguardo sui suoi studi fotografici, condotti nella metà degli anni 60 in occasione della produzione di film pubblicitari per la Rai. Ci sarà una mostra al castello Carlo V, quindi, un nucleo di circa 20 riproduzioni fotografiche di medio formato, che recuperano una parte ritenuta secondaria dell'attività di Pascali, ma che si scopre subito interessante per l'attenzione che l'artista sembrò avere per mari, porti e identità mediterranea.
L'esposizione (a cura di Roberto Lacarbonara e Antonio Frugis) sarà inoltre un punto di contatto con la vicina Fondazione Pascali, che il prossimo dicembre inaugurerà il progetto espositivo Pino Pascali.
</doc>
<doc id="32" genre="journalism" gender="?">
Cristante sfida il passato titolare a centrocampo contro l'Atalanta con la 4 di Nainggolan
Lunedì sera esordio casalingo contro i bergamaschi Nzonzi sarà in panchina
Ieri in allenamento tre gol di Ünder che scalpita
La prima con la maglia della Roma, contro la sua ex squadra. Cristante e l'Atalanta, una storia d'amore lunga un anno e mezzo e interrotta un paio di mesi fa, quando il ragazzo è diventato il centrocampista più pagato della storia giallorossa ( il totale è di 30 milioni, compresi bonus e prestito oneroso), e il suo destino è cambiato. A Torino, nell'esordio stagionale vinto grazie a un gol di Dzeko, è rimasto in panchina al fischio d'inizio, Bryan, entrando poi in corsa per dimostrare a Di Francesco di essere ben pronto a conquistarsi un posto da titolare. Missione riuscita a tal punto che, lunedì sera, nel battesimo stagionale romanista in casa, Cristante con la sua casacca numero 4 – ereditata senza timori reverenziali da Nainggolan ( « Io penso solo a me stesso e al mio percorso») – dovrebbe posizionarsi da titolare accanto a De Rossi e Pastore. Saranno tante le emozioni per lui: il saluto ai nuovi tifosi, le gambe pesanti da gestire in uno stadio che può schiacciare un ragazzo così giovane. Poi l'abbraccio agli ex compagni, al tecnico Gasperini, che ancora lo rimpiange e al quale deve la possibilità di arrivare in un club così importante. « Il prezzo pagato per il mio acquisto non sarà un peso – ha ammesso Cristante, classe ' 95, il giorno della presentazione – anche perché rispetto al passato sono cambiati i tempi, è un altro calcio e sono altre le valutazioni economiche. Sarà uno stimolo a fare meglio». Dodici gol in 46 presenze complessive, lo scorso anno, dovrà sgomitare in un centrocampo affollato e pieno di talento.
Intanto continua a preparare la gara contro l'Atalanta, Di Francesco, che porterà in panchina Nzonzi e potrà contare su Ünder, protagonista ieri in allenamento di tre gol, uno più bello dell'altro.
</doc>
<doc id="33" genre="journalism" gender="?">
DYLAN CONTRO PAPÀ WOODY COME CAMBIA LA CREDIBILITÀ
Timothée Chalamet, la star di Chiamami col tuo nome, dona parte del compenso del film girato con Woody Allen, A rainy day in New York, a Time's Up, associazione per le vittime di molestie. Prima di lui si erano "pentite" Greta Gerwig e Rebecca Hall. Eppure quando avevano accettato i ruoli, gli attori erano a conoscenza della vicenda anche processuale che aveva coinvolto Allen 25 anni fa, le accuse di abusi sessuali da parte della figlia adottiva Dylan, sette anni all'epoca dei fatti.
Nel 2014 Ronan Farrow aveva ribadito le accuse in una lettera al New York Times. Nel lasso di tempo intercorso tra il set dell'ultimo film di Allen e il ripensamento di questi giorni non sono arrivate nuove accuse ma, spiega Chalamet col candore dei 22anni, «ora è cambiato il modo in cui vedo e percepisco molte cose».
Ad essere cambiata non è la gravità delle accuse, ma l'empatia nei confronti delle potenziali vittime. La sentenza che nel 1993 concludeva l'indagine su Allen ne dava un ritratto di padre «egocentrico, inaffidabile e insensibile», gli negava la custodia dei figli, scagionandolo, però, dall'accusa di abusi sessuali.
Ma oggi, in quel processo che si consuma davanti all'opinione pubblica, la percezione è cambiata. Perché c'è stata la caduta di Weinstein, il potente produttore Hollywood che ha molestato e intimidito per vent'anni, molti non sapevano, altri non volevano sapere.
Una "rivoluzione" iniziata grazie all'investigazione e alla raccolta delle testimonianze delle vittime proprio da parte di Ronan Farrow che non ha mai mollato la presa, anche quando il padre, imbarazzato, si diceva «fiero di lui», proprio per quella rivoluzione.
E ancora Ronan nel 2016 aveva condannato dalle pagine dell'Hollywood reporter, quella «cultura dell'acquiescenza» intorno al regista. A difesa di Allen si era schierato un altro dei figli adottivi, Moses, per il quale le accuse erano false e Ronan cercava di far contenta la madre Mia Farrow.
Ora si consuma l'ultimo atto: Dylan Farrow sale sul banco dell'accusa mediatica con la prima intervista televisiva alla Cbs. La giovane donna — che venticinque anni fa fu giudicata non credibile, incapace di distinguere fantasia e realtà — rivendica: «Sono attendibile e sto dicendo la verità». Già in una lettera al New York Times si rivolgeva ai divi che oggi indossano la spilletta anti molestie: «Cosa faresti se fosse tuo figlio, Cate Blanchett? Louis CK? Alec Baldwin? Cosa faresti se si fosse trattato di te? Emma Stone? Scarlett Johansson?
Woody Allen è la prova vivente di come la nostra società non protegge i superstiti di abusi sessuali». Era il 2014. Ma oggi, Time's up.
</doc>
<doc id="34" genre="journalism" gender="?">
Da Donatello a Lippi L' INQUIETO FRATE FILIPPO TRA SCANDALO E GENIALITÀ
Filippo Lippi era figlio di un beccaio, rimase presto orfano e la famiglia, d' origini così umili, l' indusse alla vita del convento del Carmine di Firenze, dove pronunciò i voti nel 1421. Aveva quindici anni, ma fu fortunato perché ebbe modo di vedere Masaccio affrescare la Cappella Brancacci. Vasari, che pure condisce la vita di Lippi di storie infondate, insiste sulla rilevanza masaccesca. Un' impresa rivoluzionaria che segnò l' arte del Rinascimento e da cui Filippo attinse una probità nella scansione prospettica delle architetture e delle tornite figure che divennero carattere della sua pittura. Destino di un giovane artista era obbedire all' ordine di cui era parte; fu sottopriore a Siena per due anni sul finire degli anni Venti, poi andò a Padova della cui attività poco o nulla ci resta. Il suo stile fine e delicato, con una vena sensuale che s' evince dalle forme delle sue madonne e dei suoi angeli androgini. Sul finire degli anni Trenta con la Madonna Barbadori (Louvre)e ancora più con l' Annunciazione in San Lorenzo a Firenze, Lippi è un maturo pittore che ha saputo attingere anche allo stile celeste di Beato Angelico, così come alla sublime forma di Donatello. Con la duttilità preziosa di ogni dettaglio è artista capace di muovere il suo pennello su affreschi e tavole a tempera di mirabile fattura: basti dire la Madonna col Bambino (Uffizi). Lippiè uomo inquieto e, implicato in una questione di falsi, e viene privato della dignità ecclesiastica: ma la sua probità d' artista è fuori discussione e la commessa per il ciclo degli affreschi del duomo di Prato ne sono una conferma, dove già dal 1452 lavora. Una monumentale impresa a cui attende in più riprese a partire dal Convito di Erode. Con superbo equilibrio compositivo illustra gli Evangelisti e ai lati la storia di Santo Stefano e di San Giovanni Battista: la temperatura cromatica e l' intarsio assai felice dei personaggi che compongono le scene sono di una calibrata misura, senza gli eccessi prospettici dell' amico e rivale Paolo Uccello che l' aveva preceduto. Anni decisivi e tribolati aveva vissuto Filippo: nel 1455 familiarizza un po' troppo con una bella fanciulla che aveva scelto a modello di una madonna (forse quella del Louvre) o forse la splendida Santa Margherita del museo di Prato. La giovane fiorentina è Lucrezia Buti: "La sventurata rispose", si può dire con Don Lisander. Nacque Filippino. Lo scandalo fu messo a tacere da Cosimo de' Medici. Il Duca intercesse presso papa Pio II che nel 1461 sciolse dai voti Filippo e gli consentì di condurre vita coniugale. L' orizzonte della sua vita si rischiarò e la sua produzione ne è una testimonianza inequivocabile e proseguì con rinnovata vigoria: tanto che la sua bottega dove' ricorrere a diversi aiuti tra i quali spicca Fra Diamante per fedeltà al maestro. Per la sua reputazione viene chiamato dal duomo di Spoleto per dipingere le storie di Maria Vergine, e nella città umbra si spense. Tra gli allievi ebbe suo figlio Filippino che alla sua morte fu accolto quindicenne nella bottega dell' amico Botticelli.
</doc>
<doc id="35" genre="journalism" gender="?">
Dagli oceani allo sport tutto il bello del conoscere
«ERO UN RAGAZZO, sfogliai un libro. Così si accese la mia passione». Quante volte astronauti, medici, scienziati, esploratori e persone più o meno famose hanno risposto così alla domanda: «Come sei diventato ciò che sei?». Ed è proprio ai giovanissimi curiosi di conoscere il mondo che li circonda - in un modo approfondito, interattivo, mai noioso - che Repubblica propone la Grande enciclopedia per ragazzi, ventidue volumi che partono dagli animali e finiscono alla Terra. Oltre che di natura (universo, animali, piante e oceani), la collana parla dell'uomo non solo illustrandone l'anatomia e la fisiologia, ma anche la sua storia millenaria. Attraverso l'arte, la scienza, lo sport e religioni.
I volumi saranno in edicola da oggi insieme al quotidiano.
Ogni lunedì, fino al 23 gennaio, uscirà un libro nuovo. Si parte con Animali. Invertebrati e pesci che prende le mosse dagli organismi più elementari per poi presentare le peculiarità dei draghi di mare o dei vari tipi di squali. Una collana innovativa, che affronta con un linguaggio semplice ma rigoroso tutti i temi del sapere, perfetta come strumento di studio per i ragazzi ma adatta anche agli adulti. Ogni libro ha mappe, grafici, ricostruzioni in 3D e un ricchissimo e spettacolare apparato di immagini (oltre 15 mila), spesso a doppia pagina.
La sfida di proporre dei libri in un'era in cui i ragazzi sanno già tutto, e tutto hanno già visto attraverso uno schermo, può funzionare solo se alla parola enciclopedia si mette la "E" maiuscola. Il primo dei tre volumi dedicati agli animali, ad esempio, usa come consulenti un biologo dell'università di Oxford, uno zoologo di Cambridge e un biologo marino dell'università della California. Al dilemma se privilegiare le grandi foto o le infografiche, i testi lunghi o le schede, il volume risponde: entrambi. L'architettura che ne risulta è ricchissima, per complessità della struttura e accuratezza dei particolari.
Il punto di partenza è la domanda: cosa sono gli animali? La curiosità è banale solo all'apparenza, e probabilmente a nessuno sarebbe venuto in mente di cercarla su internet. A dare una risposta, nel corso della storia della biologia, si sono dedicati scienziati di vaglia, e i loro sforzi sono riassunti in due pagine ricche di immagini e infografiche, con l'elenco delle forme di vita più estreme e i dati su quanti milioni di specie popolano il pianeta da svariati miliardi di anni, i regni animali, le fonti energetiche che ognuno di essi sfrutta per nutrirsi, spostarsi e riprodursi. Dunque un patrimonio di informazioni ordinate, strutturate, esaurienti. In cui al piccolo o grande lettore, oltre alla massa delle notizie, viene fornito un filo conduttore, un percorso guidato, una gerarchia degli argomenti. E la sicurezza di fonti scientifiche sempre autorevoli.
Il risultato è un'enciclopedia adatta a tutta la famiglia. Che si impone non solo per i suoi contenuti, ma anche per il grande repertorio di immagini di altissima qualità. Una collana che non banalizza nessun tema, che non si tira indietro di fronte ad argomenti complessi (anche per gli adulti) come l'evoluzione, la classificazione delle specie, la differenza fra istinto e apprendimento, il corteggiamento e la vita sociale di ogni animale. Il tutto, naturalmente, presentato in modo accattivante, su misura per i lettori di ogni età. Perché tanti bambini sono già astronauti, medici, scienziati ed esploratori. Anche se in erba.
</doc>
<doc id="36" genre="journalism" gender="?">
Dal cibo di strada agli chef stellati la Puglia in una Guida
Ci sono tanti modi per approcciarsi a una guida. Soprattutto a una guida che racconta un territorio, sezionandolo in schede che presentano ristoranti, dimore di charme, artigianato e prodotti tipici, curiosità e consigli. C'è chi la legge dalla prima pagina, come se fosse un romanzo, chi invece va dritto a quello che più gli interessa. Chi scorre l'elenco per vedere se c'è il proprio locale del cuore, chi al contrario si mette a cercare il proprio paese d'origine per capire se è stato scelto fra le eccellenze che raccontano la Puglia. Ecco, ognuno ha il suo modo di sfogliare la Guida ai sapori e ai piaceri della Puglia 2019, novità della collana diretta da Giuseppe Cerasa (è in edicola a 10,90 euro più il prezzo del quotidiano, ma anche nelle librerie, su Amazon, Ibs e sullo store digitale di Repubblica, all'indirizzo bit.ly/GuideRepubblica). Se si procede per colpo d'occhio, sicuramente non sfuggono i "piatti da non perdere": sono il meglio dei menu offerti dai ristoranti regionali, che fanno il paio con le storie degli chef originari della Puglia e ormai riconosciuti a livello internazionale, incastonati in box celesti e presentati da Sonia Gioia, e con le pillole dei blogger, identificate da un hashtag. È una vera immersione, quella assicurata dalla Guida. E per chi pugliese non è il modo migliore per affrontare il primo tuffo è affidarsi a Lino Banfi: nessuno meglio di lui, ambasciatore di Puglia, può raccontare il legame indissolubile con la terra d'origine, che si traduce al meglio proprio davanti a un piatto. «Un amore sconfinato». quello che l'attore ha per il cibo pugliese: «Quello che mi colpisce di più della Puglia è la passione autentica - parole sue - la gioia genuina, che si riversa nel cibo in senso lato, non solo come semplice atto di mangiare, ma come un filo che attraversa il rituale delle ricette, arrivando fino alla convivialità che lega persone diverse attorno a una tavola, o l'ospitalità che caratterizza i pugliesi». Per chi non si limita a utilizzare la Guida per organizzare un personale tour dei ristoranti, la sfida la lanciano gli chef che lavorano in Puglia, e che regalano al volume le loro ricette. E ancora, la conoscenza della regione non può certamente prescindere dall'elemento che meglio la caratterizza: il mare, che la circonda per 800 chilometri e che merita una sezione a parte, una novità di questa edizione (lo sono anche gli itinerari in bici e i produttori di olio). Sono descritte le peculiarità di luoghi come le isole Tremiti e Polignano a Mare, Santa Maria di Leuca e le aree protette, ma c'è anche una scheda sulle processioni in acqua, un rito che consente al forestiero che vi prende parte di cogliere immediatamente il rapporto che il pugliese ha con le onde da un lato, con la fede dall'altro. Guai a pensare, però, che la Puglia sia arcaica: i 475 ristoranti, le 165 botteghe del gusto, le 102 dimore di charme, i 77 produttori di olio e gli 11 di vino sono pronti a dimostrare il contrario. E se non basta, ci sono 52 attività dedicate allo street food: anche qui, fra una rosticceria e una friggitoria, la Puglia riesce a dare il meglio. Con semplicità, come sempre.
Perché un panzerotto o un pezzo di focaccia non si negano a nessuno.
</doc>
<doc id="37" genre="journalism" gender="?">
Dallo studio 3 della Fiera il quiz entra nelle case è il ciclone Mike Bongiorno
Le dizioni sono come un puzzle da smontare e rimettere. "Lo Studio 3 del FieraMilano". "Il Teatro 3 degli studi della Fiera di Milano". "Il Teatro 3 della Fiera di Milano". "Lo studio 3 della Fiera di Milano" (e qui sembrava che la Fiera fosse una cosa fatta di innumerevoli studi). La certezza è che gli studi 1 e 2 non se li è mai filati nessuno, il 3 divenne in pochi mesi il luogo (magico e incantato) più conosciuto ovvero immaginato nonché visto d'Italia.
Fine novembre del 1955, parte Lascia o Raddoppia: Mike Bongiorno che fa entrare il quiz nelle case dei primi sparuti centomila abbonati alla televisione, ma in breve tempo diventano milioni di spettatori, via case di parenti, bar con la sedia portata da casa, migliaia di paesi da nord e sud, abbonati che crescono a valanga e anche i cinema: ebbene sì, perché LoR parte di sabato e dopo due anni i gestori delle sale — alcuni dei quali il sabato avevano sostituito il primo spettacolo serale con la trasmissione su grande schermo della puntata di Mike, vedi l'Odeon di Milano che vantava nelle inserzioni lo schermo più grande d'Europa per queste cose — si arrabbiano davvero di fronte alle sale vuote nella sera migliore e ottengono lo spostamento della trasmissione al giovedì sera.
Ancora per qualche anno Milano sarebbe stata la capitale della tv italiana: dai 60 in avanti Roma avrebbe reclamato e ottenuto parecchio, ma il volano definitivo per l'affermazione della tv nasce qui: tra la Fiera e corso Sempione — Mike prese casa a metà strada tra i due luoghi e sosteneva che a farla a piedi i passi erano gli stessi di numero, sia in una direzione che nell'altra.
Studiosi potenti hanno detto tutto quello che c'era da dire su Lascia o Raddoppia, il cinema l'ha celebrata con il pop di Totò — fanatico del programma — nella parte del nobile decaduto che diventa concorrente per raggranellare spiccioli; e nello strepitosamente popolare di Ettore Scola, il concorrente Satta Flores che rimane fregato dal proprio puntiglio e precisione (C'eravamo tanto amati) e finisce col perdere perché sapeva troppo e ci teneva troppo.
Bastava invece sapere meno per diventare divi assoluti in quell'Italia, approdando da concorrenti al quiz. Via selezioni ferree, ovvio, ma anche perché si era funzionali alla tv, eccentrici e forbiti come il prof Marianini: oppure succedeva che Mike che arrotondava alla grande andando a condurre serate per l'Italia in una di queste a Casale Monferrato nota una popputissima e irresistibile signora che riesce a farsi notare eccome: e finisce dritta, lei, Maria Luisa Garoppo, di professione tabaccaia, come concorrente al cospetto di un pubblico che iniziava a diventare sterminato. O il Degoli dell'esordio, cultore di lirica, quello del controfagotto in Verdi (la storia ci dice che la prima domanda in assoluto di un quiz in Italia fu "Qual è stata l'ultima opera scritta da Verdi". Risposta: "Falstaff". Esatto. E niente fu mai più come prima).
Poi, certo, ci fu la questione John Cage. Concorrente dall'America, i giornali lo definivano "allampanato", esperto di funghi ma era soprattutto il genio totale della musica moderna: le varie ricostruzioni di quell'avventura rigorosamente a metà strada, tra realtà e leggenda, muovono all'entusiasmo. Comprendono il Cage reduce dai celebri corsi di dodecafonica a Darmstadt in Germania che viene a svernare a Milano a casa di Luciano Berio e Cathy Berberian, Berio collaborava in Rai in quei mitologici (senza esagerazione) studi fonografici in corso Sempione dove si studiavano suoni e musica moderna con i tecnici in camice bianco (per una ampia ricostruzione della cosa consultare l'imperdibile libro "SuperOnda" di Valerio Mattioli).
Cage era all'indigenza o quasi, amico di entrambi era Umberto Eco — altro collaboratore Rai — e tra Berio ed Eco riescono a portare di peso Cage alla cabina di Mike: fermo restando che, a quel punto per milioni di italiani, Cage doveva prima esibirsi in qualche chicca dal repertorio suonando vasche da bagno e altri oggetti, con Mike che impazziva di felicità. E quel dialogo finale ( si dice anche che i due amici infiltrati gli avessero svelato le domande segrete, da cui la vittoria degli oltre cinque milioni d'epoca) quello tra Mike e l'americano, semplicemente da urlo. Mike: «Adesso se ne tornerà in America…». Cage: «Ma qui resterà la mia musica…». E Mike: «Guardi, avrei preferito che lei restasse qui e la sua musica se ne fosse andata lontano». Per chi lasciava, ovvero rinunciava alla fine a rispondere alla domanda per i cinque milioni, c'era una Fiat 600 in premio, da cui tutta la simbologia sul quiz e Lascia o Raddoppia come installazione quasi dell'Italia del boom che andava a crescere e presto avrebbe iniziato a rivolerla indietro quella 600, più i vent'anni e la ragazza non ne parliamo.
Lascia o raddoppia chiude nel 1959, vennero i Rischiatutto, Flash etc, ed ebbe delle riedizioni per anniversari (nel 79 lo stesso Mike condusse quella per i vent'anni ma non andò granché bene e non era cosa, visto che intanto ci si era evoluti assai). E per togliere Mike da quegli studi e da corso Sempione dovette arrivare Silvio Berlusconi — con le celebri intemerate del conduttore contro la tirchieria della Rai contrapposta alla munificenza del nuovo tycoon. Ora alla Fiera, al Portello, a quegli studi, la Rai dovrebbe tornare come sede milanese ufficiale. Raccontare la leggenda di fine anni 50 e di Lascia o Raddoppia e di quel tempo oggi sarà però sempre più difficile, ma riuscirci e affascinare ancora risulterà un'impresa ancora più grande.
</doc>
<doc id="38" genre="journalism" gender="?">
Disney e Microsoft puntano Twitter
ROMA.
Corteggiata da molti, indecisa se sposarsi, per Twitter le nozze potrebbero essere vicine. Ieri è stata la giornata dei pretendenti, che iniziano a scoprire le carte. Indecisa fino a una ventina di giorni fa se uscire dal listino di Borsa, con una crescita ormai ferma e in difficoltà con i conti, per Twitter il destino sembra ormai deciso, andrà a nozze. Ma con chi? Dopo i nomi di Google a Salesforce, diffusi nei giorni scorsi, ieri altri due pretendenti avrebbero scoperto le carte: Walt Disney e Microsoft.
Secondo indiscrezioni, la società di Topolino sta lavorando con un advisor finanziario a una possibile offerta. Nessuna certezza ancora, solo indiscrezioni di persone vicine all'affare, non confermate né smentite dalla stessa Disney e dagli uomini di Twitter.
L'offerta era nell'aria da tempo e tanto è bastato per mettere le ali al titolo del social network. In una giornata di ribassi sui listini americani, Twitter è salita dell'1,4%, consentendo di bruciare le perdite di avvio seduta, legate al downgrade di Oppenheimer a "underperform".
D'altra parte un'offerta per Twitter consentirebbe a Disney di rafforzarsi nei social media, un vero tallone d'Achille per Topolino, soprattutto sul fronte dello sport. Disney infatti ha una forte presenza televisiva, ma è assente dalla Rete. «Un'acquisizione di Twitter avrebbe un senso strategico » per Disney, aveva affermato Richard Greenfield, analista di Btig, prima dell'ultimo Cda della società, quando era emerso il nome della Disney come possibile acquirente. Il fondatore di Twitter Dorsey, d'altra parte, siede anche nel board di Disney. Il cui chairman Bob Iger ha una reputazione di uomo capace di grande strategie. Fu lui da poco seduto sulla poltrona di Ceo a portare in ambito Disney la Pixar nel 2006, con un'offerta da 7,4 miliardi di dollari. Per poi e negli anni successivi portare avanti una politica di sviluppo nei media, nelle piattaforme digitali, investendo molto nelle nuove tecnologie.
Ma neppure Microsoft sembra volersi far sfuggire quello che è ormai diventato un boccone per tanti. A essere interessati infatti sono in molti. C'è anche Salesforce che con l'aiuto di Bank of America sta preparando un'offerta per Twitter, sulla quale contava dopo essere uscita sconfitta dall'assalto a LinkedIn, finita proprio nelle mani di Microsoft. Uno scenario, a questo punto, dove ancora una volta, la vedrebbe in competizione con il colosso di Bill Gates.
Alla sua vendita Twitter sta lavorando con Goldman Sachs, e finora ha avuto trattative preliminari con Salesforce ma anche con Google. Con un valore di mercato di 16 miliardi di dollari, Twitter punterebbe a incassare con la vendita "almeno 30 miliardi di dollari". Una cifra elevata rispetto alle stime degli analisti, che prevedono al massimo 18 miliardi di dollari, alla luce dello stato di salute dei conti di Twitter e delle sue crescenti difficoltà in termini di aumento degli utenti. Le indiscrezioni sul futuro di Twitter, che non naviga in buone acque, d'altra parte si rincorrono da mesi.
Nell'ultimo consiglio di amministrazione fra le varie ipotesi considerate oltre al taglio dei costi, ci sarebbe stata proprio la vendita o un eventuale delisting per rilanciarsi lontano dall'occhio della Borsa. La vendita sembra però ora prevalere e Goldman Sachs avrebbe iniziato a lavorarci, anche alla luce delle manifestazioni di interesse ricevute. I potenziali acquirenti sarebbero tanti, giganti dei media come News Corp, senza dimenticare il settore del tech, Apple, Facebook, Google, Microsoft e Amazon.
I problemi di Twitter partono da lontano. La società deve fare i conti con il malcontento degli utenti, la concorrenza serrata di Snapchat, una crescente pressione da parte di Facebook o Google. Già tre mesi fa il sito TechCrunch aveva elencato possibili acquirenti di Twitter, tra i quali figurerebbero player delle telecomunicazioni, gruppi di private equity o giganti dei media.
Ma Google e Facebook, secondo le indiscrezioni di ieri, sarebbero invece fuori dalla corsa. Ma in un panorama in rapido cambiamento nulla è escluso. Alphabet, la holding a cui fa capo Google, ha più volte ribadito che punta ad affermarsi come sito di informazione in tempo reale, piuttosto che come social. Facebook ha valutato in passato Twitter, ma le possibili difficoltà con l'Antitrust avrebbero spinto la società a rinunciare.
Operazione favorita anche dalla presenza del ceo della piattaforma nel cda del colosso dell'entertainment
PROMESSI SPOSI
Quello di Disney è stato uno dei primi nomi emersi tra i potenziali acquirenti di Twitter, il cui Ceo, Jack Dorsey, siede anche nel cda del colosso dei contenuti per bambini
</doc>
<doc id="39" genre="journalism" gender="?">
Due ginecologhe costringono Berlino a riparlare di aborto
berlino
Finalmente anche la Germania ha aperto un dibattito sull'aborto. In particolare su un paragrafo del codice penale che punisce i medici che pubblicizzino l'interruzione di gravidanza. Rischiano multe salatissime e fino a due anni di carcere per una norma che risale al periodo più buio per i diritti, al 1933, l'anno della presa del potere di Adolf Hitler. Dopo anni di polemiche e una clamorosa multa da seimila euro inflitta di recente a una ginecologa di Giessen, Kristina Hänel, soltanto perché ha menzionato sulla sua pagina web l'aborto tra gli interventi praticati nel suo studio, l'opposizione è tornata a chiedere l'abolizione del paragrafo 219a. Ma la novità è che dopo l'assenso della Spd, anche la Cdu, il partito di Angela Merkel, ha aperto a una discussione sull'aborto.
Hänel ha dichiarato all'Afp che «non si può andare avanti così», che non si farà intimidire dalla norma nazista e che vuole portare il caso alla Corte costituzionale tedesca. L'anno scorso è stata denunciata tre volte da antiabortisti militanti. E intanto c'è un secondo caso che rischia di sfociare in una sentenza simile: la ginecologa di Kassel, Nora Szasz, elenca l'interruzione di gravidanza tra dodici tipi di interventi in cui è specializzata. Anche lei è sotto processo e rischia persino il carcere.
La presidente dell'Associazione tedesca delle giuriste, Maria Wersig, ritiene la norma «altamente incostituzionale ». Se anche il tribunale che sta valutando il caso Szasz sarà dello stesso parere, può chiedere l'intervento della Corte costituzionale. Altrimenti Hänel e Szasz dovranno procedere autonomamente. In quel caso, secondo Wersig, «potrebbero passare alcuni anni» prima di un verdetto dei togati di Karlsruhe. Ma forse sulla norma interverrà già il governo Merkel. Dopo l'alzata di scudi dell'opposizione sul caso Hänel — con la significativa eccezione della destra populista Afd — la Spd ha aperto alla possibilità di abolire il paragrafo 219a. E ora persino il "falco" della Cdu e ministro della Salute, Jens Spahn, ha detto che si può ipotizzare di «dare informazioni a donne che si trovino in una condizione personale difficile», anche se non apre ancora alla possibilità di cancellare la norma.
Per molti versi l'aborto è ancora un tabù in Germania, uno dei Paesi dove il femminismo è stato più influente. La depenalizzazione è stata introdotta appena una quarantina di anni fa — prima nella Germania comunista, poi in quella federale — e l'aborto resta una prassi considerata illegale che viene concessa soltanto in determinate circostanze. La donna che voglia abortire può farlo solo se può dimostrare di essersi consultata con un medico. E quest'ultimo deve provare a convincerla a portare avanti la gravidanza. Se la donna dovesse insistere, tra quel consulto e l'aborto devono passare almeno tre giorni. E il medico del consulto non può essere lo stesso che praticherà l'interruzione di gravidanza. Peraltro, se la donna non abortisce per ragioni mediche (se il bambino può "compromettere la salute fisica o mentale" della madre) o perché è stata violentata, l'assicurazione medica può rifiutarsi di pagarle l'operazione, che in Germania costa tra i 300 e i 400 euro. Per un'adolescente, non proprio un dettaglio.
</doc>
<doc id="40" genre="journalism" gender="?">
E l'Italia inventò il suo design
Se una data si vuole assegnare alla nascita della modernità in Italia conviene partire dal 1902 quando a Torino fu inaugurata la prima Esposizione internazionale d'arte decorativa moderna che fece seguito a quella celebre di Parigi del 1900. L'Italia era una nazione giovane e scarsamente rilevante nel panorama delle arti e attinse a piene mani da Parigi e da Vienna. L'Art Nouveau e la Secessione sono le fonti da cui sbocciò il fiore di una "arte nova", che poi fu detto Liberty e si diffuse con una incredibile rapidità da Milano a Venezia, da Roma a Napoli a Palermo. Con esiti molto disuguali sia per motivi stilistici sia
per ragione delle intrinseche qualità dei singoli artisti. Il maggior merito di Guy Cogeval fu quello di presentare un'ampia antologia al Museo d'Orsay, facendo così conoscere ad un vasto pubblico internazionale quelle che furono le arti decorative e i loro rapporti con la pittura nel nostro paese. Gliene siamo grati davvero, ma sarebbe stato bello che la mostra fose stata prodotta da un museo italiano. Ora però possiamo consolarci: Una dolce vita? Dal Liberty al design italiano. 1900-1940 , Palazzo delle Esposizioni (fino al 17 gennaio) a cura di Cogeval, Beatrice Avanzi, Irene de Guttry, Maria Paola Maino, si avvale di specialisti italiani chiamati a raccolta.
In esordio (catalogo Skira) il curatore espone i caratteri stilistici di questa complessa stagione, adottando un titolo efficace: "Una spensierata corsa verso l'abisso" e Emilio Gentile traccia un impeccabile profilo storico. Le arti decorative e il Liberty furono una ventata d'aria nuova che si mise alle spalle neostoricismo e postdivisionismo: i numi tutelari furono senza dubbio D'Annunzio e Marinetti, concordi solo su di un punto, l'ostilità a Croce e Gentile. La mostra è scandita in numerose sezioni con una ricca selezione di oggetti, grafica e dipinti: in esordio il manifesto dell'expo di Torino di Leonardo Bistolfi con languide fanciulle che distribuiscono fiori. La spensierata borghesia opulenta volle nuove case e nuovi arredi, e ne produssero di splendidi Carlo Bugatti, Eugenio Quarti, Ernesto Basile. Galileo Chini e Duilio Cambellotti. Questa ondata frivola e seducente ebbe i suoi oppositori: Marinetti e la compagine futurista qui rappresentati da personalità di spicco come Boccioni, Balla – con gli splendidi arredi di casa – Fortunato Depero che fu efficace pittore e allestitore e che con Enrico Prampolini propose una nuova poetica ostile ai ferri battuti di Mazzucotelli e alle tele sontuose di Aristide Sartorio. Sul fronte del "ritorno all'ordine" emerge Metafisica con Giorgio De Chirico, Carlo Carrà e Alberto Savinio, parallelo il gruppo Novecento patrocinato da Margherita Sarfatti e da Mario Sironi. Felice Casorati è un pittore molto appartato e originale, mentre Sironi celebra sì il regime, ma dipinge città dolenti e un'umanità disperata. Gio Ponti è la cerniera che apre al design: partito da porcellane neoclassiche approda al razionalismo, sulla scia dei comaschi Giuseppe Terragni e Pietro Lingeri, i pittori astrattisti Radice e Rho. Di qui il trionfo di una poetica che Massimo Bontempelli esemplifica nella felice dizione di "realismo magico". A Milano capofila è Giuseppe Pagano con la sua
Casabella , a Torino con Gino Levi Montalcini aveva realizzato Palazzo Gualino e ogni arredo. Luciano Baldessari e Franco Albini sono gli interpreti felici di un nuovo corso: il "Luminator" di Baldessari è una scultura-lume che ci fa intendere quale fosse la cultura cosmopolita del roveretano. Franco Albini cresce sotto l'ala di Pagano e di Edoardo Persico e la sua libreria elegantissima è tecnicamente impeccabile. Carlo Scarpa a Venezia stringe un sodalizio con il vetraio Venini e disegna una serie di vasi dal fascino ineguagliato. La guerra è alle porte, le adunate di piazza Venezia sono il preludio di una tragedia collettiva: a pittori, architetti, designer non resta che guardare l'abisso che si sta aprendo sotto i loro occhi.
</doc>
<doc id="41" genre="journalism" gender="?">
Elisa
ONESTÀ. È il termine che Elisa ripete più spesso, quando ripensa al suo ultimo album
L'anima vola, ancora una volta pubblicato dalla Sugar di Caterina Caselli: «Sono canzoni che parlano di cose diverse, ma quello che vi ho ritrovato in comune è l'onestà, la scelta di un linguaggio onesto, un'espressione diretta delle cose». Elisa Toffoli è cresciuta e non si nasconde più dietro l'inglese, L'anima volaè il suo primo lavoro interamente in italiano, che ora attraversa il Paese in tour e si ferma stasera alle 21 al Palaflorio di Bari, unica data pugliese (info fepgroup.it e ticketone.it).
«Non mi nascondevo solo grazie alla lingua, ma anche per la scelta di un linguaggio pieno di metafore. Forse ora c'è meno poesia del solito, ma riesco a essere più onesta anche nelle confessioni dolorose, nell'esplorazione delle parti scure di me». Il risultato sono undici tracce che rafforzano il percorso artistico di Elisa e che la portano ad affrontare una vera sfida sul palco: «Sarà un concerto molto lungo, proporremo l'ultimo album per intero, ma anche moltissime canzoni vecchie. Durerà due ore e mezzo, spero di reggere». Anche il palco è frutto di una scelta ben precisa, che permetterà al pubblico di essere più vicino e giocherà molto con la tecnologia. La nuova famiglia di Elisa è quella che la accompagna nelle esibizioni dal vivo: il compagno Andrea Rigonat alla chitarra, Curt Schneider al basso, Victor Indrizzo alla batteria, Cristian Rigano e Gianluca Ballarin alle tastiere, Lidia Schillaci, Ro- berta Montanari e Bridget Cady ai cori. Ma è anche uno straordinario incrocio di firme, che hanno contribuito alla realizzazione del disco: Giuliano Sangiorgi per "Ecco che" - scelto come singolo e contenuto nel film "L'ultima ruota del carro" di Giovanni Veronesi – Tiziano Ferro per "E scopro cos'è la felicità", Luciano Ligabue per "A modo tuo" e il maestro Ennio Morricone, sulle cui musiche Elisa ha scritto "Ancora qui", inserita in "Django unchained" del regista Quentin Tarantino. «Non ho fatto caso immediatamente al fatto che fossero tutti uomini – riflette lei – l'ho notato con il tempo. Per me è un'occasione incredibile, e se penso a Ligabue lo ritengo un onore gigantesco». E invece Luciano ha voluto donare proprio a lei un brano scritto per sua figlia Linda, perché «lo ha voluto sentire cantare da una madre».
</doc>
<doc id="42" genre="journalism" gender="?">
Fermarsi a parlare, il gesto più politico
IN UN mondo ossessionato dalla produzionee dal consumo l' unico modo per fare sentire la propria voce - silenziata dal fracasso delle macchinee dalle urla di coloro che sempre di più decidono per noi - è fermarsi e fermare gli altri e ogni ingranaggio. Staccarsi dalla perpetua catena di montaggioe proporre un suono diverso dal metallo: la parola. ECCO dunque il senso, il prossimo 25 novembre, dello sciopero indetto dalla CGIL e SNOQ per sensibilizzare cittadini e cittadine sulla questione delle violenza sulle donne. Se la definizione di questa forma di protesta è un' "astensione collettiva dal lavoro avente per finalità di ottenere, esercitando una pressione, il miglioramento delle condizioni", direi che è quanto mai appropriata, e solo all' apparenza inusuale, questa scelta del sindacato, proprio perché quello del tempo-denaro è uno dei pochi temi che sembra toccare tutti. Durante la giornata si chiederà ai partecipanti di scegliere un momento (pochi minuti, mezz' ora o di più) durante il quale, invece del loro solito lavoro, si impegneranno nella lettura di un brano di un romanzo, una poesia, un saggio legati al tema in questione, cercando poi - e qui sta la parte più interessante e direttamente politica - di avviare una dialogo con chi li circonda. Libri, dialogo, confronto...!?? Sembra quasi di essere in un paese civile (che in parte eravamo e di cui è rimasta solo una sbiadita memoria), dove l' aggressività e l' arroganza hanno cessato di essere la norma e l' ascolto è tornato al centro dello scambio sociale, base imprescindibile per ogni costruzione di senso. La lettura - sia per chi legge che per chi ascolta - presuppone infatti un rallentamento, un abbandono e una ricerca curiosa dell' altro, un azzeramento delle gerarchie di potere che è fondante per ogni scambio reale e non formale, un tornare ad essere nuovamente cittadini, insieme. Fermarsi per leggere e poi parlare con altre donne e, soprattutto, altri uomini di cosa si è letto è dunque un gesto, lo ribadisco, profondamente politico e di grande "disturbo" in un contesto sociale che ci vuole sempre più separati (per, ovviamente, poterci meglio controllare), appendici di carne dei nostri telefoni, capillarmente connessi ma quanto mai soli. Sollevare lo sguardo dopo la lettura obbliga infatti all' incontro degli occhi dell' altro, a una vicinanza che è riconoscimento e accettazione attraverso la vista e la lingua, è condivisione: la parola diventa allora il ponte dove, sospesi, incontrarsi in un terreno neutrale, dismessi ruoli e condizionamenti. E quando questo accade la violenza non riesce più a trovare uno spazio, perché al centro della stanza, adesso, non ci sono più io ma noi. Sospendersi dai suoni e ritrovarsi nell' occhio, nella sillaba incastrata tra i denti, che la lingua riporta alla luce.
</doc>
<doc id="43" genre="journalism" gender="?">
Ferro, specchio trasformista della modernità fragile e infelice
Il rapporto tra Palermo e il materiale da costruzione è problematico Nell'Ottocento, periodo in cui nasce la fonderia Oretea, si passa all'improvviso dalla "terra e calce" all'acciaio. Il Liberty, il teatro Massimo, il Cantiere navale e infine la speculazione edilizia contribuiscono a rendere la città di cemento armato, in tutti I sensi, destinata a incancrenirsi in breve tempo, a sbriciolarsi e a marcire.
Parlare del rapporto di Palermo con il ferro, in una chiave di lettura simbolica della storia della città, significa affrontare il suo rapporto con la modernità. Un rapporto che spesso è apparso difficile, incerto, problematico, contraddittorio.
Palermo è una città la cui ricchezza si è a lungo basata sulla terra. Una città fossilizzata nel passato. Ciò è sembrato a molti una specie di tara psicologica e culturale. Per Vincenzo Florio l'ozio, l'ambizione sfrenata, la morbosa ricerca del lusso rendevano difficile indurre la popolazione «ad applicarsi all'industria e al commercio». Scarsa era infatti l'iniziativa nel commercio, ancora alla metà dell'Ottocento quasi interamente in mano agli stranieri.
Nel 1861 il console francese riassumeva l'industria cittadina nella molitura del sommacco, alcune concerie, qualche bottega tessile e l'importante fabbrica di prodotti chimici dei Florio. L'analisi è fin troppo succinta, anche se è già un passo avanti rispetto alle sprezzanti considerazioni del principe di Sant'Elia, secondo cui tutta l'industria cittadina si riduceva nel pregare il re per un impiego e Dio per un terno al lotto.
In realtà, oltre alla pesca e a un modesto settore edilizio, destinato comunque a diventare il più importante della città, Palermo contava anche su una sviluppata attività tipografica, su alcune fonderie, cartai e saponifici.
Fortissima la disoccupazione. Nei ceti dominanti è diffusa l'opinione piuttosto cinica che ai palermitani manchi la voglia di lavorare.
Nel 1840 nasce ad opera dei fratelli Sgroi la Fonderia Oretea che nel volgere di un paio di decenni diventerà il più consistente complesso industriale della città.
L'impianto si occupa della fusione di prodotti in ferro e bronzo. Ma già nel 1841, essendosi gli Sgroi trasferiti a Napoli, la fonderia è rilevata da Vincenzo Florio, che tre anni dopo ne sposta la sede in un terreno acquistato all'uopo (tra le attuali via Fonderia Oretea e via Onorato). Grazie alla direzione di Antonio Michelini la nuova fonderia diviene uno stabilimento all'avanguardia. Negli anni Settanta l'Oretea dava lavoro a circa 800 operai.
Vent'anni dopo gli addetti sfiorano i 1400.
Nel 1903, dopo un tribolato decennio di lavori per l'ammodernamento del porto, nasce il Cantiere Navale, benché ancora privo di commesse. Il ferro e il mare sono due difficili collaboratori nel destino di Palermo. Ma già nel 1911 il Cantiere Navale con 1423 operai è la principale industria della città. Gli stanno dietro la Manifattura Tabacchi con 788 addetti e la Società Anonima Ducrot con 445. Poi un insieme di opifici di modesta entità e talora piccolissimi, che in totale sono 1667 e impiegano una manodopera pari a 15.699 lavoratori.
Siamo ben lontani da una dimensione industriale. A dirla metaforicamente, più che una città di ferro, Palermo resta una città di terra o al più di calce.
Città, insomma, di operai edili, che spesso giungono dalla provincia. Le tecniche costruttive restano quelle tradizionali. Del ferro invece si appropria il Liberty, in chiave estetica, ma anche tecnologica. Nel teatro Massimo l'impiego del ferro non è più circoscritto alle parti nascoste, ma appare in evidenza anche nel sottocupola e nel palcoscenico. Si comincia a scoprire che il ferro è bello. Ma nonostante ciò continua a essere confinato quasi del tutto in alcune splendide cancellate.
Ha una sua grazia, ma non è ancora un simbolo di potenza né un fattore di prosperità e progresso.
I metallurgici sono comunque la categoria più impegnata politicamente e provvista di un certo livello culturale. Costituiscono un'aristocrazia operaia che legge varie testate di ispirazione socialista alle quali talvolta collabora: dunque una classe "pericolosa" da tenere a freno, anche con paghe minori rispetto alla media nazionale e orari di lavoro più lunghi.
Bisogna che il ferro non assurga a fattore di rivoluzione sociale. Non si trasformi in falce e martello.
A questo fine collaborano la borghesia agraria, la mafia, la reazione.
Perciò gli operai del Cantiere a lungo non avranno la qualifica di operai specializzati, che pure spetterebbe loro. Sono sottopagati e sottovalutati, con una strategia punitiva e intimidatoria. Non a caso il Cantiere Navale sarà negli anni caldi della contestazione il fulcro, perfino mitizzato, dell'opposizione. Nel mentre anche la campagna subisce una drastica estromissione economica. È il boom della speculazione edilizia.
Palermo diventa una città di cemento armato (in tutti i sensi) destinata a incancrenirsi in tempo breve, a sbriciolarsi e a marcire (come narra Angelo Fiore in un suo racconto).
Il ferro della malacrescita si arrugginisce, gonfiando le strutture cementizie, creando lesioni e spaccature. La città nuova nel giro di un pugno d'anni è già vecchia, malata, cadente. È la nemesi del ferro che consegna la città alla fragilità di una modernità infelice.
</doc>
<doc id="44" genre="journalism" gender="?">
Fiat tenta l'impresa impossibile a Istanbul per restare in Europa
Penultimo turno della Cup I torinesi obbligati a vincere contro i turchi che guidano il girone e sono già qualificati La speranza si chiama Poeta
Tentare il colpo esterno ad Istanbul sperando in un aiuto da Parigi. La Fiat Torino scende in campo questo pomeriggio in Turchia ( palla a due alle 18.15, diretta Eurosport Player) contro la corazzata Darussafaka con la possibilità di chiudere con un turno d'anticipo la questione qualificazione alla seconda fase. Non sarà per nulla semplice la missione per gli uomini di coach Banchi, attesi dalla squadra regina del raggruppamento oltre che capolista già qualificata, sconfitta per la prima volta lo scorso turno a Zagabria dal Cedevita. Vincere alla Volkswagen Arena, però, non basterà ai gialloblù per staccare il pass per la seconda fase: servirà infatti una sconfitta di Andorra a Parigi nel match delle 20.45 per completare l'opera e accedere alla Top 16.
Comunque vada la Fiat è attesa ad un pronto riscatto dopo il ko di domenica in casa della Virtus Bologna: per farlo Banchi potrà contare anche sul recuperato Poeta, non al meglio ma in grado di dare qualche minuto di riposo a Garrett, vista l'opaca prestazione di Jones in cabina di regia nell'ultimo turno di campionato.
Attesa anche la riscossa di Vujacic, dopo la pessima prestazione in casa Virtus, chiusa con 0/10 al tiro: il talento non manca almeno quanto la voglia di riscatto.
Gli osservati speciali abbondano nel roster della formazione turca, allenata dall'ex Nba David Blatt: all'andata i turchi travolsero 60- 89 i gialloblù, infliggendo la prima sconfitta casalinga della stagione al termine di una partita dominata in lungo e in largo. «Inutile sottolineare la forza dei nostri avversari - ammette coach Banchi -, ma per essere padroni del nostro destino europeo dovremo per forza compiere un'impresa a Istanbul».
Il primo passo sarà limitare il reparto esterni, in cui spiccano gli statunitensi Wilbekin e Cummings, grandi protagonisti all'andata al Ruffini: l'uomo più pericoloso però fu un lungo, l'ex Cantù JaJuan Johnson, centimetri e classe supportati dai muscoli del centro Eric.
Non sarà comunque l'ultima chance per i gialloblù, visto che il 26 dicembre ospiteranno l'Unics Kazan nel turno conclusivo di EuroCup, ma è evidente che vincere ad Istanbul sarebbe un'impresa da raccontare ai propri figli: « Abbiamo strumenti e qualità per competere ma sarà indispensabile esprimerle con continuità per sfruttare ogni opportunità che in campo i ragazzi saranno capaci di guadagnarsi » conclude coach Banchi.
</doc>
<doc id="45" genre="journalism" gender="?">
GLI INDIFFERENTI ALLA POVERTÀ
L'apparente freddezza dei dati statistici nasconde, come sempre, una realtà sociale allarmante. Nonostante la ripresa economica in atto e la correlativa crescita del pil, la povertà assoluta continua a crescere in tutto il paese e raggiunge i valori più alti della serie storica che prende avvio dal 2005. In sostanza, più di 5 milioni di persone si trovano in questo stato. L'incidenza della povertà assoluta aumenta in prevalenza nel Mezzogiorno ed è fortemente concentrata tra i minorenni e i giovani. Al di là della condizione di povertà, esistono poi oltre due milioni di giovani ( i cosiddetti " neet") che non studiano né lavorano.
E' evidente che una parte importante della società italiana sta letteralmente andando alla deriva, con il rischio di un'irrimediabile compromissione del futuro della nazione e delle sue giovani generazioni. Le cronache sono ricche di racconti drammatici e anche nei quartieri "bene" delle grandi città si assiste a scene di assoluta disperazione. Basti osservare che a Palermo, nelle strade dello shopping, si incontrano disperati di ogni genere. E la notte, i pochi portici esistenti vengono sfruttati come dormitorio di fortuna. La situazione è talmente grave che non vi sarebbe nemmeno bisogno di discuterne, se l'Italia fosse un paese normale. In realtà, il governo nazionale è, in prevalenza, impegnato in una lotta muscolare e mediatica (in cui prevale l'aspetto di marketing politico) per fronteggiare la paventata invasione dei barconi degli immigrati e per ottenere una maggiore cooperazione dai partner europei. Invece, il progetto tanto pubblicizzato di reddito di cittadinanza non ha ancora un contorno preciso, benché esso potrebbe essere una misura appropriata di fronte all'emergenza povertà. Poi, è meglio stendere un velo pietoso sulla Regione siciliana, la quale, sfruttando le sue peculiari competenze, potrebbe intervenire al riguardo con importanti strumenti. Ma il ceto politico siciliano continua a dilettarsi nel piccolo cabotaggio e ora appare soprattutto interessarsi ( con preoccupazione) alle ripercussioni, nel contesto regionale, della meritoria scelta del parlamento nazionale di ridurre i vitalizi per gli ex onorevoli.
D'altra parte, la lotta alla povertà non è una battaglia che si esaurisce in una giornata, bensì presuppone un impegno costante e di lungo periodo e richiede una vera e propria strategia integrata. In primo luogo, è necessario rafforzare ed estendere le forme di sostegno economico ai soggetti che si trovano in condizioni di povertà. E' logico pensare che tutti coloro i quali siano in povertà assoluta debbano ricevere un sussidio che consenta loro di superare tale soglia. Inoltre, vanno attivati interventi diretti ad aiutare i poveri a superare le loro condizioni di deprivazione sociale. E cioè, sostegni per ottenere abitazioni decenti, per accedere all'assistenza familiare, alle cure mediche, per completare gli studi, per svolgere un'adeguata formazione professionale, per trovare un lavoro; insomma, per riconquistare una piena dignità sociale. E' necessario quindi un impegno coordinato di tutte le istituzioni pubbliche, nazionali e locali, con ciascuna che faccia la sua parte. Si pensi all'importanza di avere efficienti servizi per l'infanzia che possano offrire rifugio ai bambini delle famiglie più disagiate e liberare soprattutto le madri da tali lavori di cura che ne ostacolano la possibilità di un diverso inserimento sociale.
E' altresì indispensabile una radicale guerra alla dispersione scolastica, che in Sicilia raggiunge livelli altissimi, la quale fa sì che tanti giovani crescono senza alcuna educazione e con i soli valori offerti dal misero mondo in cui sono costretti a vivere senza alcuna colpa. Bisognerebbe, peraltro, avere il coraggio di varare un grande piano di attivazione sociale, nello spirito del New Deal rooseveltiano, in cui i cittadini in condizione di bisogno vengano coinvolti nei programmi più variegati, in modo tale da consentire loro, non solo di superare le rispettive necessità economiche, ma anche di sentirsi parte integrante della società e di avere la possibilità di costruirsi autonomamente il proprio destino.
E' difficile fare tutto questo? Non pare che lo sia, se si considera che i nostri vicini europei ormai, da tanti anni, hanno varato politiche contro la povertà di questo genere e molto più efficienti delle scarne misure attualmente operanti in Italia. Forse, si sarebbe detto un tempo, basterebbe un po' di buona volontà
</doc>
<doc id="46" genre="journalism" gender="?">
Genova piange i suoi morti due giorni di lutto cittadino
« Noi lo chiamavano il piccolo Brooklyn, era un pezzo di storia di questa città » , dice un operatore delle Ferrovie dello Stato, ha 35 anni. Scuote la testa, per un attimo sembra commuoversi. È stato due ore in mezzo ai rottami di auto e camion, in mezzo ai teli bianchi adagiati sui binari, man mano che un corpo dopo l'altro veniva tirato fuori dalle lamiere.
Il piccolo Brooklyn non c'è più. Crollato, venuto giù, come in un film di guerra o di incredibili cataclismi. Ventisei morti accertati — ma il numero potrebbe superare i trenta — decine di feriti, un giorno drammaticamente storico per Genova e non solo. La città ha proclamato due giorni di lutto cittadino, oggi e domani. La bandiera del Comune, così come quelle della Repubblica Italiana e dell'Unione Europea saranno esposte a mezz'asta, o abbrunate in segno di lutto a Palazzo Tursi, sede del Comune, sugli edifici comunali, su quelli degli enti pubblici e sugli edifici scolastici della città. Ci sarà anche il lutto al braccio dei calciatori e un minuto di silenzio all'inizio di tutte le partite della prima giornata della Serie A.
Lo si poteva prevedere? No, o forse sì, e pensare che nel lontano 1991 il vecchio Lavoro titolava: "Il Ponte Morandi è ammalato". Pioveva forte da un'oretta o qualcosa di meno quando il ponte è collassato, verso le 11 del mattino. Non si sa ancora quante automobili transitassero sopra il viadotto in quel momento, si parla di una quarantina di mezzi. Ma è stato un istante. Per chi stava percorrendo la strada è stato un volo da una settantina di metri. « Ero dentro il gabbiotto ho sentito un boato pazzesco ho pensato fosse caduto un aereo. Sono uscito e pioveva molto forte, c'era un po' di nebbia, ho visto il pezzo mancante di ponte e ho iniziato a tremare. Non riuscivo neanche a chiamare i miei familiari. Sono anni che fanno i lavori sul ponte... » , raccontava Antonio Fontanino, 59 anni, titolare da 35 anni del distributore di benzina di via Fillak a pochi metri dalla zona del crollo.
Sul fronte destro del Polcevera l'ultima cosa che è rimasta in piedi è la "Nuova neon Finetti": quando il ponte ha ceduto, il cemento ha risparmiato per pochi metri una delle più importanti aziende italiane, l'Ansaldo Energia, abbattendosi sui capannoni della " Fabbrica del Riciclo".
La fortuna nella disgrazia è stata che il pezzo di ponte rimasto a Levante non è caduto sopra le abitazioni. A cinquanta metri di distanza, dall'altra parte della ferrovia, le case popolari di Sampierdarena sono state miracolosamente risparmiate. Condomini di cinque piani dove abitano centinaia di persone, italiani e immigrati. Alcuni sono stati sfollati. Per tutto il pomeriggio molti dei residenti di via Fillak e via Porro sono rimasti in strada ad assistere alle operazioni di soccorso.
« Eravamo fuori, siamo arrivati scollinando quando ci hanno fatto passare per tornare a casa — diceva la signora Graziella Crosa, 62 anni — Siamo stati sfollati dal civico 12 di via Porro. Qui tutti gli abitanti dai civici 7, 9 e 11 oltre i palazzi al di là del ponte sono sgomberati, devono fare verifiche di stabilità » . E poi c'è anche una parte del fabbricato di Amiu, l'azienda dei rifiuti, che è stata colpita dal crillo. Due dipendenti sono dispersi, più probabilmente hanno perso la vita, dall'azienda attendevano solo le conferme del caso.
Per tutto il giorno il luogo della tragedia è stato presidiato da centinaia di uomini della polizia, dei carabinieri, e poi Vigili del Fuoco, protezione civile. Tutti a scavare in mezzo alle macerie alla ricerca dei sopravvissuti. Anche decine di persone, di semplici cittadini, si erano presentati volontariamente per dare una mano, ma la pericolosità della zona non ha permesso di dargli l'ok. Delle 23 vittime accertate del crollo del ponte Morandi, 16 sono uomini, cinque donne, uno un bambino di 10 anni mentre la 23esima non è ancora stata resa nota. Secondo i primi riscontri sarebbero tutti italiani anche se non tutti sono stati ancora identificati. Fuori dall'ospedale San Martino, dove arrivavano i corpi, in attesa di notizie sui propri parenti c'erano persone albanesi, ecuadoriane, cilene. Un melting pot anche nel dolore.
Il presidente del consiglio. Giuseppe Conte, arriva nel tardo pomeriggio, fasciato nella polo a maniche lunghe della Protezione Civile, insieme al governatore Toti. Si affaccia sull'argine del Polcevera dove le operazioni continuano senza sosta. Un breve sguardo, qualche parola con i soccorritori, prima di spostarsi in Prefettura per presiedere un vertice con, lo stesso Toti, i responsabili delle forze dell'ordine di Genova, il capo del Dipartimento della Protezione civile, Angelo Borrelli, i vertici dei Vigili del fuoco e l'assessore alla Sanità, Sonia Viale.
« Una tragedia immane — commenta — un'immagine scioccante. Una tragedia del genere è inconcepibile in un sistema moderno come il nostro, in un Paese moderno » . Impossibile anche per il premier non condividere l'incredulità per una tragedia difficile da archiviare come una fatalità: « Il viadotto Morandi è stato concepito negli anni Sessanta, è stato inaugurato nel 1967, è un'opera che, all'epoca, era di grande ardimento dal punto di vista architettonico. È chiaro che infrastrutture così datate, come molte ve ne sono in Italia, sono soggette anche al logorio e all'usura del tempo. Il ponte era un'opera che ovviamente era assoggettata ad attenzione e vigilanza. Faremo tutte le verifiche necessarie insieme alla magistratura per accertare cosa è stato le cause e le ragioni e per evitare che tragedie del genere si possano ripetere » . Un pensiero per la macchina dei soccorsi: « collaudata, encomiabile. Qui hanno lavorato mille uomini. Sono stati tempestivi, sono riusciti a salvare tante di persone » . E un impegno: « La priorità ora è consentire un percorso alternativo di viabilità. Genova non può attendere la ricostruzione di questo ponte » .
Quando si è fatto buio, le fotoelettriche dei vigili illuminano a giorno le macerie del ponte. Per una notte di scavi sperando in una voce, in un cenno di vita. Sarà così anche oggi. Sui perché e sui per come se ne comincerà a parlare dopo i giorni di lutto.
</doc>
<doc id="47" genre="journalism" gender="?">
Giocatori in crisi fisica e mentale
La cura soft di Difra che spera in Blind
Chi si aspettava scrivanie rovesciate o urla di confronto alla ripresa, è rimasto deluso: Di Francesco non è entrato a gamba tesa sui giocatori, radunandoli intorno a dei normali concetti legati a professionalità e impegno, cercando di far scivolare il più lontano possibile la sconfitta contro la Sampdoria.
Il ritorno a Trigoria, due giorni dopo il terzo ko nelle ultime sette gare ( tre pareggi e una sola vittoria contro il Cagliari, l'ultima all'Olimpico, il 16 dicembre), rispecchia il generale abbattimento, la sensazione di un gruppo incapace di reagire e assimilare i dati necessari quantomeno per provarci. Toni piuttosto soft, per una squadra in evidente crisi mentale e, in alcuni casi, fisica, con giocatori che sembrano spariti, vedi, su tutti ( e chissà se è un caso), proprio Dzeko e Nainggolan (punito per i video di Capodanno), i due che sono stati a un passo dal lasciare Trigoria. In tempi diversi, ma entrambi nel mese di gennaio.
Il mercato chiuderà. Alla fine è partito, destinazione Chelsea, solamente Emerson. Per sostituirlo, Monchi sta trattando Blind con lo United. Classe ‘90, il terzino ha già detto di sì.
Resta un periodo di trattative che ha dato molto fastidio a Di Francesco, che si aspettava l'arrivo di un attaccante — un esterno alto vista la fragilità di Schick — figurarsi se aveva messo in preventivo la possibilità di perdere il centravanti. Ma, come sempre quando le situazioni precipitano, le responsabilità sono un po' di tutti, e le soluzioni difficili da trovare. E così, a quasi due mesi dalla qualificazione agli ottavi di Champions da primi del girone di ferro che li voleva spacciati, De Rossi e compagni si ritrovano sull'orlo di un precipizio che il tecnico non sembra riuscire fino in fondo a capire come evitare. Eusebio è sotto pressione, come mai gli era capitato nella sua carriera da allenatore, consapevole che almeno il quarto posto non può farselo sfuggire in questa stagione. I giocatori, molti dei quali accusati di essere tornati fuori forma dalle vacanze di gennaio, si sentono inconsciamente di passaggio e in piena crisi psicologica, di approccio alle gare. Contro il Verona, domenica, la Roma fuori casa proverà a ripartire, con lo spettro di un crollo che rischierebbe di diventare irreversibile.
</doc>
<doc id="48" genre="journalism" gender="?">
Giornate europee dello sviluppo, Bruxelles punta sulla sostenibilità
L'edizione 2018 degli EDD sarà, nella capitale belga il 5 e il 6 giugno 2018, sarà dedicata a "Donne e ragazze in prima linea nello sviluppo sostenibile: proteggere, responsabilizzare, investire"
ROMA. Uguaglianza di genere, empowerment, pieno coinvolgimento di donne e ragazze nei processi alla base dello sviluppo sostenibile: questo il focus delle "Giornate europee dello sviluppo" (European Development Days - EDD), il più grande forum europeo sullo sviluppo sostenibile, che avranno luogo a Bruxelles il 5 e 6 giugno 2018.
L'accesso all'istruzione e al mercato del lavoro. "Donne e ragazze in prima linea nello sviluppo sostenibile: proteggere, responsabilizzare, investire", questo il titolo della dodicesima edizione dell'appuntamento che per due giorni riunirà nella capitale belga oltre 6000 partecipanti da oltre 140 Paesi, rappresentanti di 1200 organizzazioni nella comunità dello sviluppo, chiamati a discutere e confrontarsi sul problema dell'accesso all'istruzione e al mercato del lavoro e dell'imprenditoria delle donne e della messa in opera di un quadro normativo che tenga conto di ogni forma di violenza di genere, senza dimenticare ogni altra questione sociale, dai diritti umani ai cambiamenti climatici.
Giornate europee dello sviluppo, Bruxelles punta sulla sostenibilità
  
Protagonisti i giovani. "Attualmente oltre la metà della popolazione mondiale ha meno di 30 anni. Lavorare per costruire un futuro migliore per la giovane generazione non basta, dobbiamo costruirlo insieme a lei, darle le opportunità di cui ha bisogno per realizzare le sue idee brillanti", ha dichiarato il Commissario per la Cooperazione internazionale e lo sviluppo Neven Mimica. Anche questa edizione ospiterà, infatti, lo Young Leaders Programme, accogliendo nelle sedi istituzionali sedici giovani tra i 21 e i 26 anni provenienti da tutto il mondo, selezionati tra 283 candidati provenienti da 82 Paesi in base alle loro competenze eccezionali e al loro impegno.
I giovani ospiti contribuiranno con idee nuove al dibattito globale sulle politiche di sviluppo sostenibile e in particolare sul ruolo fondamentale delle donne, ma soprattutto scambieranno opinioni ed esperienze con leader internazionali, con le istituzioni europee, con esperti di sviluppo e rappresentanti del settore privato. Una fonte d'ispirazione di cui, specialmente oggi, c'è disperatamente bisogno.
</doc>
<doc id="49" genre="journalism" gender="?">
Gite e letture di quotidiani contro l'Alzheimer
Il mondo si ricompone ogni lunedì mattina. Si comincia dalle coordinate: giorno, mese e anno, nomi e cognomi di chi è presente.
E poi si leggono i giornali.
«Raccolgo le notizie dei quotidiani e dei telegiornali, quelle delle agenzie e dei siti web — racconta l'educatore Mino Brunetti — le rendo comprensibili a loro, affinché possano rielaborarle». Brunetti è da dieci anni al fianco degli utenti di una rsa (residenza sanitaria assistenziale) a Mola di Bari. Alle sue cure sono affidati gli scampoli di memoria dei malati di Alzheimer e di altre patologie degenerative o forme di demenza. Anziani, per lo più, ma anche persone che hanno meno di 64 anni e arrivano nella struttura in post acuzie. «Non chiamiamoli pazienti, chiamiamoli ospiti», si premura Brunetti. Le loro giornate sono ben organizzate: c'è il lunedì dei giornali — ma si leggono anche saggi e narrativa — e il venerdì dei film, ci sono i laboratori e la cura del corpo.
Ogni cosa è pensata nei dettagli, l'équipe intera si mobilita perché non venga mai meno l'obiettivo principale: fare in modo che quei frammenti di memoria ancora al loro posto non si sgretolino per sempre. E allora dal soffitto pendono cucchiai, caffettiere, pentole e matterelli per richiamare alla mente la vita domestica; si preparano infusi di rosmarino o frutti rossi per risvegliare anche l'olfatto, il giardino si utilizza per far crescere le piante, si raccolgono gli ortaggi maturi e poi si cucinano. È fondamentale mantenere il ritmo, saper dividere i giorni ma anche le stagioni. E quindi ci sono feste a tema: la prossima è quella del pomodoro, per ricordare ai 60 ospiti di Mola che nonostante tutto è estate.
Oppure si allestisce un mercato e si consegnano agli utenti una lista della spesa e soldi finti di carta, perché si riapproprino di gesti un tempo abituali. «Bisogna adottare tutti gli strumenti necessari perché non si sentano abbandonati e non pesi la loro condizione di isolamento», spiega Maria Domenica Ruggeri, direttrice dell'Ispe (Istituto per i servizi alla persona per l'Europa), che raccoglie una serie di strutture che vanno da Maglie a Copertino fino a San Pietro in Lama e Mola di Bari (in convenzione con le Asl del territorio). Fra gli «strumenti necessari» ci sono anche sedute per la cura di sé, affinché le donne possano tornare a truccarsi e dipingersi le unghie e gli uomini a tagliare i baffi e la barba. «Dopo la seduta si mettono davanti a un grande specchio per vedere la differenza fra come erano e come sono — spiega Brunetti — perché così si sentono persone con la P maiuscola». Nella rsa del Barese non c'è lungodegenza, si può restare fino a un massimo di 180 giorni, «ma a volte le unità di valutazione dell'Asl prorogano la permanenza». La stimolazione sensoriale passa quindi dal lavoro e dalla presenza costante dei vari componenti dell'équipe — educatore, fisioterapista, psicologa, musicoterapeuta fra gli altri — e può essere sia individuale sia di gruppo. Anche la lettura è assistita. E una volta lette, le notizie vengono commentate. C'è qualcuno che resta in silenzio, «ma cerchiamo di stimolare anche quanti non possono interagire». L'importante è ricostruire sempre intorno agli utenti un ambiente sereno, che richiami il loro passato. E, strano da pensarsi, è possibile farlo anche fuori dalla struttura residenziale. «Per assicurare la rottura dello stato di isolamento organizziamo gite fuori porta, al mercato o alle feste patronali — dice la direttrice Ruggeri — e anche nel resto d'Italia. Non c'è il rischio di panico perché gli ospiti sono circondati dall'équipe che li assiste e li prepara: per loro sono persone che danno sicurezza, garantiscono un contatto affettivo. E le mete le scelgono loro stessi». Quella che li ha entusiasmati di più? «Roma, il Vaticano. Vedere la loro reazione quanto hanno incontrato il Papa è stato un momento unico.
Qualcuno non era mai stato a Roma. E ci hanno detto che ormai non ci speravano più».
</doc>
<doc id="50" genre="journalism" gender="?">
Herbert, Horst e quella sintonia costruita sull'odio
INNSBRUCK
Nei giorni qualsiasi, nessuno faceva caso a quel quadro, a quell'ameno pastorello adagiato su un prato. Gli avventori preferivano concentrarsi sulle loro birre. Ma nelle serate particolari, l'oste girava il quadro. E sul retro appariva un ritratto di Adolf Hitler. A Innsbruck erano in molti a conoscere i gusti particolari del proprietario del "Weisses Roessl".
Quando la polizia ha sequestrato il quadro, lo scandalo ha tenuto banco per un po'. Ma per la prima riunione dei ministri dell'Interno, il padrone di casa, Herbert Kickl, ha fissato proprio in quel controverso locale il suo incontro con la stampa. Una decisione revocata precipitosamente, ma solo all'ultimo momento e senza motivo ufficiale. La sfiorata gaffe internazionale getta un'ombra di imbarazzo, sul responsabile dell'Interno austriaco. L'ennesima. Aria innocua, occhialini tondi da Walter Benjamin e look informale — è vestito spesso in jeans e la camicia bianca — il ministro dell'Interno austriaco è un pezzo grosso della destra populista Fpoe. Ascoltandolo ieri in conferenza stampa colpisce per le sue qualità retoriche. Qualità che gli valsero, decenni fa, il suo primo ruolo importante: autore dei discorsi di Joerg Haider, il padre della destra austriaca. Dopo che Kickl lo aveva insultato per il suo nome, tradendo il suo antisemitismo, l'ex presidente della Comunità israeliana, Ariel Muzicant, sostenne addirittura che «le sue tirate d'odio e il linguaggio mi ricordano Joseph Goebbels».
Contrariamente a molti sodali di partito — compreso il vicecancelliere Heinz-Christian Strache — Kickl non ha mai fatto parte delle confraternite fascistoidi, né si è mai distinto per la vicinanza ad organizzazioni di estrema destra. Ma negli anni ha coniato una serie di slogan anti islamici e patriottici, rigorosamente a rima baciata, che hanno fatto storia (tradotti, suonano più o meno così: "più coraggio per il nostro sangue viennese" o "la patria è meglio dell'Islam"). Detesta la sinistra, che adora insultare. Qualcuno lo ha definito un "hegeliano di destra", e stando a una fonte citata da Trend, «quando parla Kickl, Strache e Hofer (il ministro dei Trasporti, ndr) stanno zitti e attenti come due scolaretti». A volte il suo talento retorico fallisce miseramente. A gennaio disse che bisognava "concentrare" tutti i profughi. In tedesco non suona un granché bene.
Ieri Kickl si è mostrato particolarmente in sintonia con una nuova, inaspettata stella della destra europea: Horst Seehofer. Il capo della Csu in perenne campagna elettorale è arrivato a Innsbruck inseguito da uno scandalo orrendo. Lunedì il ministro dell'Interno tedesco si è vantato di aver rimpatriato 69 afgani, nel giorno del suo 69° compleanno. Un cinismo incommentabile. Oltretutto, uno dei rimpatriati si è tolto la vita, appena messo piede a Kabul.
Aveva 23 anni, da 8 viveva in Germania. Seehofer sembra sempre più in bilico in patria, ma secondo una fonte, al vertice informale coi suoi omologhi europei sembra aver assunto toni più morbidi. In conferenza stampa ha addirittura elogiato l'intesa Ue con la Turchia come «uno dei migliori accordi europei».
Un'intesa che porta la firma della sua arci nemica: Angela Merkel.
</doc>
<doc id="51" genre="journalism" gender="?">
I BALCONI BACHECA DI FUORIGROTTA
Nel nome c'è il destino. Ai tempi di Neapolis quando l'abitato già si espandeva verso la cintura retrostante i collegamenti avvenivano lungo la direttrice Fuorigrotta Pozzuoli. Nel primo decennio dell'Ottocento la città è divisa in dodici quartieri, ma ad essi si aggiungevano i borghi, uno dei quali era proprio Fuorigrotta collegato attraverso l'armatura di nuove strade volute da Murat. Agli inizi del Novecento, l'insediamento dell'Ilva a Bagnoli con la previsione di una nuova galleria sotto la collina di Posillipo in uno con l'intento di decentrare le aree residenziali destinate a case popolari: questi fattori combinati avviano lo sviluppo della zona occidentale. Le " mani sulla città" fanno il resto. In continuazione con la caldera dei Campi Flegrei, il quartiere costituisce l'ingresso da ovest ad una città stretta a sud dal mare e a nord dalla barriera collinare. Perciò è un ingresso congestionato. La contraddizione sta nella separazione, ne soffrono i collegamenti che avvengono attraverso una galleria per il centro e strade tortuose per il Vomero. Percorro viali ordinati nel tracciato fiancheggiati da edifici che raccontano la perenne anomia delle speculazioni. Teorie di balconi e finestre e niente più. Anzi, no. Balconi come bacheca di personalizzazione fai da te, vasi di gerani e rivestimenti di edere di plastica, sdraio e tavolini di finto vimini, condizionatori e ripostigli di alluminio, e anche graffiti colorati con litri di vernice a buon mercato sui basamenti e ancora di più sui vetri di un padiglione commerciale trasformato dai pennelli intrisi di viola e arancione in una sequenza di tag figurati, e infine inferriate e antenne, avide insegne di negozi e paninerie. E tra i palazzi spiazzi recintati pieni di macchine e negli angoli tronchi della felicità piantati nei vasi imbiancati dalla ghiaia, in strada aiuole spartitraffico con ceppi di palme tagliate come resti di colonne ficcati in prati spelacchiati. Questa è la sensazione generale. Perché poi il quartiere è pieno di episodi di qualità. Perciò quando esco dal traffico indolente dell'ora in cui i nonni hanno appena accompagnato i nipoti a scuola e i motorini e gli autobus fermi al semaforo ripartono gli uni aggressivi e gli altri come andassero alla deriva, raggiungo la Stazione della Cumana incastrata nella trama del rione e mi sembra di stare difronte alla metafora di una convivenza tra opposti. Progettata da Frediano Frediani fu realizzata dal 1939 al 1940 al centro di un nodo che trae dalla direzione delle strade la propria geometria. Che è anche la pianta della Stazione. Ma è nella copertura la sua riconoscibilità. Ondulata, riporta al suolo l'edificio che rappresenta e contrappone un'idea di classica modernità ai palazzoni intorno inutilmente bellicosi. Le macchine parcheggiate ingombrano l'ingresso. Mi affaccio nell'atrio dove l'intradosso della cupola mostra il sistema strutturale formato da arconi e nervature in cemento. Frediano Frediani ha lavorato con Luigi Cosenza ed è suo un disegno del Mercato ittico in una delle prime soluzioni con le stesse nervature in copertura in puro linguaggio protorazionalista. La luce scende dagli oculi e si adagia sulle lastre marmoree che rivestono le pareti. Vado un po' a piedi. Fino a piazzale Tecchio. Il pavimento di mattoni mostra sbrecciature, nelle giunture cresce la gramigna e le griglie sono divelte. Le solite palme tagliate, un oleandro disteso a terra, un opprimente abbandono fanno da malinconico contrappunto alle torri da cui si sarebbe dovuto vedere il mare e ascoltare suoni. Da questa visuale l'edificio lamellare della Facoltà di ingegneria pare poggiato sul bosco d'erba giallastro che trabocca dai muretti, punteggiato di papaveri campanule bianche e cicche di sigarette. Come un surreale gigantesco manifesto rigato di ocra e azzurro. C'è l'altra coeva stazione di Frediani imbrattata di vernici. Inaugurata insieme alla Mostra d'Oltremare dove dagli accademici ai razionalisti lavorano i maggiori architetti napoletani, ne doveva essere una sorta di annuncio. Circolare, il porticato scandito da una sequenza di colonnine, un unico pilastro centrale che sorregge la copertura a ombrello da cui arriva la luce sui marmi e gli ottoni, invece persegue una propria autonomia formale. Ma i marmi pregiati l'acciaio e l'ottone sono finiture innestate dal restauro degli anni novanta. Le due stazioni declinano lo stesso metaforico racconto del quartiere. Un ambulante mi vede da lontano, prima appallottola e getta per terra un fazzolettino di carta, poi raccoglie le sue cose dalla panchina e si avvicina. E nel tratto cambia espressione come se indossasse con convinzione crescente la maschera sorridente del venditore e mi propone un set di calzini.
</doc>
<doc id="52" genre="journalism" gender="?">
I Benetton dietro il freno su Ryanair
FLYTORINO va all' attacco di Sagat, la società che gestisce l' aeroporto di Caselle, per lo stop ai voli Ryanair dal 24 marzo. Secondo l' associazione di viaggiatori il rallentamento della trattativa, che secondo Sagat dipende da crisi economica, cambio ai vertici della compagnia e nuove strategie, ha in realtà solo un responsabile. Sagat stessa. Per il numero uno di FlyTorino, Valentino Magazzù, è ancora troppo vincolata agli interessi degli azionisti privati (41,33%, di cui il 24,39% in mano a Sintonia della famiglia Benetton). E non è «affatto vero», sostiene FlyTorino, che Ryanair sta rivendendo le strategie e ha per così dire frenato alla luce del crollo del traffico, che complessivamente in Italia quest' anno - i dati sono di ieri - ha rosicchiato il 5% di passeggeri alla compagnia irlandese. O meglio: se lo sta facendo, la revisione riguarda solo Torino. A marzo è infatti già programmata l' apertura di quattro nuove basi Ryanair in altrettante città europee: Palma de Maiorca, dove dormiranno 4 aerei per 48 rotte, Breslavia in Polonia, con 22 rotte, Billund, 8 mila abitanti in terra danese, e 19 voli programmati, gli stessi previsti da Karlsruhe, in Germania. «Una cosa è già chiarissima - attacca Magazzù - Torino non farà parte della rosa di basi che partiranno a marzo e che evidentemente non hanno subito quei contraccolpi organizzativi di cui parla Sagat per Caselle». Ma secondo i viaggiatori la base serve e l' impegno che il Piemonte sta dimostrando nella trattativa, che si protrae ormai da anni, non è sufficiente. «Serve un intervento deciso dei soci pubblici dell' aeroporto - sostengono - per dare una risposta alla richiesta di mobilità dell' intero territorio. Soprattutto ora che Alitalia riduce le rotte, spariscono i treni a lunga percorrenza e Torino e il Piemonte hanno di fronte il rischio concreto di rimanere isolati». Edè pressing serrato su Sagat anche da parte della Regione. Ancora ieri l' assessore Barbara Bonino è tornata sull' argomento: «Sagat ci dica se questa trattativa si chiude o no, sono 15 anni che aspettiamo che arrivi la base low cost. La trattativa con la compagnia la gestisce Sagat perché questoè il suo mestiere ed è sua responsabilità. Ci hanno chiesto i 600 mila euro per prolungare il comarketing fino a marzo e li abbiamo stanziati. Ora ci dicano se questa trattativa si chiude o no e se la base a Torino si fa. A noi interessa, l' abbiamo già dimostrato». Bonino ha convocato i vertici dell' azienda per giovedì mattina: «Se si chiude l' accordo bene, altrimenti basta rinvii e pensiamo ad altro». Secondo l' assessore per ora non ci sono alternative - accordi con altre compagnie low cost o trattative già avviate- «ma- precisa- nessun piano industriale si può basare su 15 anni di attesa di un' ipotesi che non si concretizza». Insomma, o si ha la base o si tentino altre strade. Da parte di Ryanair nessuna posizione ufficiale. Il blocco delle prenotazioni da Torino dal 24 marzo rimane. Il motivo? «Stiamo valutando la cosa», risponde Melisa Corriganm, responsabile del mercato Italia. In settimana possibile un blitz sotto la Mole. Solo il Comune, che però da mesi vuole rivedere i rapporti di forza con il socio privato Benetton, difende l' operato di Sagat. All' interno della stessa società l' impasse sulla base low cost fa crescere le tensioni tra il presidente, Maurizio Montagnese, espressione dei soci pubblici, e l' ad, Fausto Palombelli, indicato dai privati. Il vicesindaco Tom Dealessandri invita alla concretezza: «Mi sembra chiaro che i soci, tutti i soci, sia pubblici sia privati, abbiano dato indicazione ai vertici di Caselle di chiudere la trattativa con Ryanair sulla base. Mi sembra quindi che da parte dei soci non ci siano tentennamenti. E nessuno dei soci si deve sostituire ai manager di Sagat nel negoziato». Secondo il vice di Fassino «ora è necessario che per prima cosa si prolunghi di sei mesi il rapporto con Ryanair, che si impegnino i soldi per proseguire la collaborazione fino a settembre, da parte di tutti gli enti, Regione compresa. Passo necessario per concludere la trattativa sulla base che è un' altra cosa».
</doc>
<doc id="53" genre="journalism" gender="?">
I RAGAZZI italiani in gara ai Giochi Paralimpici Invernali di Pyeongchang sono inarrestabili: dopo l'argento e il bronzo di Bertagnolli e Casal nello sci alpino, la terza medaglia per il nostro Paese arriva grazie a Manuel Pozzerle, che conquista l'argento nello snowboard cross, categoria upper limb (con disabilità agli arti superiori).
Un risultato eccezionale quello ottenuto finora in Corea del sud, soprattutto considerando che a Sochi 2014 l'Italia non arrivò mai sul podio.
Veronese, 39 anni, Pozzerle è stato campione mondiale di snowboard cross nel 2015; a batterlo, in finale, è stato l'australiano Simon Patmore. Le medaglie azzurre di giornata avrebbero potuto essere persino due ma l'altro azzurro in gara, Jacopo Luchini, è stato eliminato nelle semifinali ed è arrivato quarto.
Il meglio di sé Pozzerle l'ha dato in semifinale fronteggiando lo statunitense Mike Minor, grande favorito della gara. Nel testa a testa, l'americano non è riuscito a stare dietro al ritmo imposto dall'azzurro, perdendo il controllo della tavola, cadendo e vedendo così sfumare la finale. Un gran risultato di squadra in ogni caso, che premia l'ottimo lavoro del tecnico Igor Confortin.
"Il mio obiettivo era arrivare tra i primi quattro", ha dichiarato Pozzerle. "Dedico questa vittoria a mia moglie Sara e a mia figlia Nives, che non hanno dormito per fare il tifo per me, ai miei genitori e a tutto lo staff che mi ha aiutato a condividere i momenti brutti, ma anche quelli belli".
Un pensiero anche al compagno di squadra Luchini: "Sono sicuro che Jacopo possa rifarsi nel blanked, dove è molto forte". "Nella semifinale contro Minor ho risentito della caduta in qualifica - spiega l'atleta battuto nell'altra finale - i dolori alle caviglie hanno probabilmente condizionato la gara".
A fine gara Pozzerle è stato travolto dall'abbraccio della squadra, che intonando "Iastimo, Iastimo" - il soprannome del compagno Giuseppe Comunale, che aveva preso parte ai Giochi di Sochi 2014 e che ha tifato per i compagni da casa - ha reso ancora più dolce l'ingresso del campione nella Storia dello snowboard.
Per altre informazioni su sport e disabilità: Oso - Ogni sport oltre
</doc>
<doc id="54" genre="journalism" gender="?">
I record di Bolt da riscrivere un oro in meno 9 anni dopo
ERA la gara di "go-Asafa-go!!!", il Nido d'Uccello di Pechino in delirio e Usain Bolt che lanciava con un urlo l'amico-rivale Powell verso l'oro olimpico e il record del mondo della staffetta. Era il primo capitolo della leggenda dell'uomo più veloce del pianeta, della "triple triple", la tripla tripletta che Bolt ha costruito gara dopo gara, Olimpiade dopo Olimpiade, in otto anni, dalla Cina al Brasile passando per Londra. Nove medaglie d'oro sui 100, 200 e staffetta. Ma quella era una medaglia speciale, non solo di una squadra, ma di un'intera nazione che si risollevava dopo decenni in cui la povertà faceva emigrare i talenti, e l'oro mancava dal 1952. Infatti quel giorno la gente si riversò per le strade di Kingston per un nuovo carnevale caraibico, e i giamaicani al villaggio olimpico scatenarono una festa gialloverde shock. Era, infine, quella staffetta, una scena dominante del film I Am Bolt, che a questo punto andrebbe ritoccato nella sceneggiatura e nel montaggio, così come la storia olimpica è stata di nuovo messa a soqquadro dalla mano ossuta del doping che arriva dal passato, dissotterrato dai test con le nuove tecnologie del Cio.
La notte stessa che la Giamaica festeggiava, nella provetta numero 1846146 consegnata da Nesta Carter si nascondeva la condanna che sarebbe arrivata nove anni dopo. Due integratori da body building usati da un compagno di squadra hanno tolto un oro olimpico a Usain Bolt, quello della 4x100 a Pechino 2008. Gliene restano otto, con buone possibilità di non essere superato per svariate edizioni olimpiche. Ma la perfezione di quell'impresa è macchiata per sempre senza che Usain sia mai finito nelle reti nell'antidoping (per dire, Carl Lewis e Paavo Nurmi sono rimasti soli a quota nove ori). Le fredde procedure per i dopati toccano pure lui: il Cio ha intimato al comitato olimpico giamaicano di restituire i diplomi e le medaglie, compresa quella di Usain. Sarà assegnata a Trinidad&Tobago, argento e bronzo andranno a Giappone e Brasile.
La sentenza del Cio parla di Methylhexaneamine, stimolante assunto da Carter che oggi ha 31 anni, ha vinto in staffetta con Bolt l'oro di Londra più tre mondiali. La questione della sua positività è stata controversa. Carter ha ammesso di aver usato gli integratori Cell Tech e Nitro Tech per recuperare dopo gli allenamenti. Il suo coach Stephen Francis ne era a conoscenza, i test effettuati non rivelarono anomalie. Ma in quell'anno nella lista proibita della Wada non si parlava di Methylhexaneamine, inserita solo nel 2011. Perché una condanna retroattiva? La commissione Cio ha spiegato che «anche se non nominata specificamente nel 2008, la sostanza rientra nel generale divieto di stimolanti con una struttura chimica o effetti biologici simili agli stimolanti elencati». Insomma Bolt, Michael Fraser e Asafa Powell perdono un oro per qualcosa che nel 2008 assomigliava al doping, ma lo sarebbe diventato a tutti gli effetti tre anni dopo. Un dettaglio che fa ancora più male, ma Usain era preparato, «Cosa posso fare ormai?» disse a chi gli chiedeva del rischio squalifica. Ormai è proiettato sul futuro, ben oltre i Mondiali del commiato a Londra. Qualche giorno fa a Kingston ha detto: «Voglio lasciare con un messaggio per i giovani. Sono di Trelawny, e non avrei mai pensato che a questo punto della vita sarei stato uno dei più grandi atleti di sempre. Il duro lavoro paga, che tu sia atleta, dottore, avvocato, non ti arrendere mai. Usatemi come motivatore per ottenere il meglio da voi stessi». Con gli altri staffettisti ci era riuscito, prima di essere tradito.
</doc>
<doc id="55" genre="journalism" gender="?">
I social hanno deciso: basta con il punto
SARÀ CHE VIVIAMO in una società liquida, come ha spiegato da tempo-Zygmunt Bauman; sarà che non ci sono più le mezze stagioni e che le cose cambiano sempre più in fretta. Ma intanto è scomparso il punto. Non sulla carta, dove resiste al tempo, forte di una sua acclarata indispensabilità. È scomparso però nel mondo dove passiamo ormai gran parte del nostro tempo. Nell'infosfera del digitale. E in particolare sui social network e sui servizi di messaggistica. Lì, dove proliferano emoticon, faccine e simboletti di ogni tipo, il simbolo per antonomasia della punteggiatura sta sparendo. Non si usa più. Rottamato. L'annuncio è stato dato qualche giorno fa da due istituzioni del giornalismo mondiale: il
New York Times e il Washington Post, che a loro volta riprendevano un studio di una autorità in materia, il professor David Crystal. È stato lui a notare che il punto sta sparendo, ma prima di sparire, il linguaggio delle rete ne ha modificato il significato, il senso profondo. Non una pausa importante, la fine di un discorso, di un concetto. O anche solo messo lì fra una parola per renderla ancora più importante. Sui social il punto ha un altro significato: è un simbolo di aggressività. È come se volesse dire "punto e basta, capito?". O anche "è così, non si discute". Perché per staccare una frase o un concetto sui social la cosa migliore da fare, e quindi la più frequente, non è il punto: è andare a capo. Semplice: vado a capo. Senza punti. Come se fosse una canzone. O una poesia. E chi ancora mette i punti, viene tacciato di autoritarismo. Peccato, a me il punto piaceva. Punto.
</doc>
<doc id="56" genre="journalism" gender="?">
I vaccini da 500mila euro presi dalla Asl e mai usati
La campagna contro l'herpes zoster ( il " fuoco di sant'Antonio") è stata prevista per gli over 65 ma non è pubblicizzata
Ci sono migliaia di flaconcini di Zostavax nei depositi dell'Asl Bari. Cinquemila, secondo una deliberazione del direttore generale di settembre 2017, per una spesa complessiva di quasi 440mila euro Iva esclusa. Di quelle confezioni ne sono state usate dall'inizio dell'anno a oggi circa 15. Eppure quel medicinale è stata la grande novità del 2018 per la sanità in Puglia: è il vaccino anti- herpes zoster, entrato nei livelli essenziali di assistenza ( i cosiddetti " lea") e perciò distribuito gratuitamente in tutta la regione dal servizio sanitario nazionale.
Ha una platea ben precisa: persone che hanno compiuto 65 anni di età e over 50 già affetti da altre patologie (diabete mellito, malattie cardiovascolari, soggetti a terapie immunosoppressive). Con il vaccino possono evitare di contrarre l'herpes zoster, il fastidioso fuoco di Sant'Antonio, virale e temporaneamente invalidante. Ma la maggior parte dei pugliesi non sa che ora c'è un vaccino. Dovrebbero essere i medici di base a informarli e a fare la stessa iniezione in ambulatorio. Solo che non lo fanno.
Finora si è proceduto in maniera disordinata. L'unica Asl ad avere un calendario di vaccinazioni è quella di Brindisi, che ha preso in carico la faccenda. « Anche Taranto e Foggia hanno già somministrato le prime dosi — fa sapere Ignazio Aprile, segretario generale Fimmg Puglia — associando quel vaccino a quello anti- influenzale. Ma se nel 2017 si è proceduto a macchia di leopardo, nel 2018 non sarà così: l'ultima Commissione vaccini ha validato il calendario dell'adulto, dove per prassi è previsto anche il vaccino per l'herpes zoster ». Fatto sta che è maggio e la situazione è ancora poco definita. Chiamando un centro vaccinazioni di Bari l'operatrice ammette che « il vaccino è in commercio, ma non si sa se lo farà il medico curante o se lo stesso rimanderà all'Asl » . Una pratica che è diversa da quanto stabilito nel regolamento regionale e che è diventata prassi. «Noi abbiamo inviato lettere ai medici di medicina generale perché ci facessero richiesta delle dosi a loro necessarie — spiega Rosella Squicciarini, del dipartimento di Prevenzione dell'Asl Bari — Solo che invece di chiederci il vaccino, i medici hanno mandato i pazienti da noi. Le richieste sono state pochissime, i pazienti che ci hanno mandato circa 15 » . Ci si rimpalla le responsabilità, quindi. « Doveva partire una campagna informativa che non è mai partita — ammette Filippo Anelli, presidente Fnomceo — ma non è stato fatto niente».
Difficile calcolare quanti sono effettivamente interessati al vaccino. L'unica ad avere i numeri alla mano è ancora una volta l'Asl Brindisi: nella provincia si contano 845 casi di herpes zoster, con un budget stimato di quasi 268mila euro all'anno e una coorte di 65enni eleggibile per la vaccinazione 2017 di 4.841. Il resto è fatto di ipotesi: « Presumiamo che un medico che abbia mille assistiti avrà 20-25 persone interessate », ipotizza ancora Aprile. Ma se i medici di medicina generale volessero, potrebbero facilmente individuare fra i loro pazienti quelli interessati a difendersi dall'herpes zoster. E potrebbero fare richiesta all'Asl per avere le dosi di Zostavax. Proprio come accade ogni anno per il vaccino anti-antinfluenzale.
</doc>
<doc id="57" genre="journalism" gender="?">
IL CINEMA ITALIANO VEDE NERO E PERDE INCASSI
Il cinema è morto, viva i film.
I dati diffusi da Cinetel dell'anno 2017 certificano l'emorragia in sala: 92 milioni e 300mila biglietti staccati e 584milioni e 843mila euro d'incassi, rispettivamente il 12,38 e l'11,63 per cento in meno rispetto al 2016.
E dentro al dato globale c'è quello, ancor più preoccupante, del cinema italiano, che perde il 46 per cento di presenze e tocca una quota di mercato del 17,6 per cento. Così male era andata solo nel 2014.
Il periodo più critico è quello estivo, la prestazione peggiore degli ultimi quindici anni malgrado quantitativamente siano usciti più film. Il dato è in parte allineato a quello del cinema hollywoodiano (oltreoceano non è certo andata meglio). L'Italia però non ha avuto alcun vantaggio dalla crisi degli Stati Uniti, come invece è successo in Francia: anche se il dato globale delle presenze è in lieve flessione rispetto al 2016 (ma è comunque il quarto miglior risultato degli ultimi cinquant'anni), la quota dei film francesi è cresciuta dal 35,3 del 2016 al 37,4 del 2017.
Quella francese resta un'anomalia rispetto al resto del mondo, in cui il calo di spettatori da sala è un dato costante negli ultimi anni, complice la concorrenza sempre più agguerrita delle piattaforme ora perfino sui blockbuster (basti pensare a Bright, il fantasy Netflix da 100 milioni di dollari). Non si capisce se quello francese sia l'ultimo baluardo di una fruizione antica o invece un sistema virtuoso, capace di inglobare i nuovi players, quindi un esempio a cui guardare. Di fatto è nota la capacità francese di tutelare la sala e promuovere i propri prodotti in patria e all'estero.
Nell'anno che si è appena chiuso sono usciti più film italiani rispetto al 2016: 218 contro 208. Ma in totale si è incassato meno: hanno pesato le assenze di Checco Zalone ( Quo vado? arrivò a 65 milioni) e di Perfetti sconosciuti (17mln). Nel 2017 solo due commedie,
L'ora legale di Ficarra e Picone e Mister Felicità di Alessandro Siani hanno superato i 10 milioni di incassi, piazzandosi al nono e decimo posto della top ten. Il presidente dell'Anica Francesco Rutelli sottolinea che il 2017 è stato «un anno di transizione» in vista delle novità della legge per il cinema e l'audiovisivo.
Sono previsti incentivi per allungare la stagione estiva, per la valorizzazione delle sale. E, in prospettiva, si vedranno gli effetti del matrimonio con i broadcast: i film sul piccolo schermo, quelli italiani in particolare, sono visti molto e volentieri, malgrado la concorrenza delle serie.
</doc>
<doc id="58" genre="journalism" gender="?">
IL CORAGGIO DI ALZARE LA VOCE
SCENDO, cambio il mondo... e torno!" recitava un lenzuolo fuori da una finestra vicino a viale Mazzini: scommetto che ce lo ricordiamo tutti, quel milione di noi che attraversò la città in quel novembre di dieci anni fa (e ovviamente per la Questura eravamo sì e no la metà). C' ERA l' emozione del "si può fare" che ha accompagnato tutte le manifestazioni dalla mia infanzia a ora, quel senso di comunità che è ormai raro sentire altrove. Certo, dopo i fatti di Genova di poco più di un anno prima c' era la paura di infiltrati e violenze e certo, i deliri della Fallaci che invitò i fiorentini a inchiavardarsi in casa non avevano aiutato l' atmosfera generale, ma il desiderio di stare tutti insieme per dire "no a guerra, fascismo e neo-liberismo" era troppo forte per essere fermato (e quanto è ancora attuale quello slogan...). In quelle giornate di discussione, studio e lavoro sono nati amori ed amicizie e tanti fiorentini le loro portee case le hanno aperte per dare ospitalità ai partecipanti di tutto il mondo. Eravamo in pieno Berlusconi 2° e la crisi non era ancora esplosa in tutto il suo catastrofico splendore (per chi le cose le voleva sapere la situazione era già tragicamente chiara ma i più ignoravano il futuro prossimo). Si credeva ancora nell' idea di Europa e nella moneta unica: insomma, pensavamo di stare male ma stavamo molto meglio di adesso! Certo sapevamo da tempo dell' arroganza delle banche ma non avremmo immaginato che dopo il disastro del 2008 la loro avidità e sfrontatezza sarebbero rimaste impunite, anzi.... Chi fosse Berlusconi ci era già ben chiaro dai primi anni ' 90 ma che avrebbe guidato il paese fino al 2011 finendo di devastare il devastabile (e chissà quando e se ne usciremo a prescindere da quello che dice Monti, "allevato" proprio dalle banche di cui sopra) trasformando il paese e il linguaggio politico, tanto da farci rimpiangere la vecchia Dc, ecco quello no, proprio no (oddio, la demagogia ci piace tanto, dalla marcia su Roma alle recenti elezioni siciliane quindi non c' è poi tanto da stupirsi...). Cosa è rimasto di quell' entusiasmo? Torneremo a respirare l' aria davvero speciale di quei giorni quando Firenze non sembrava quasi più il "paesone" che purtroppo è, ma una città vera? In questi dieci anni, citando Ginsberg, "ho visto le menti migliori della mia generazione" bruciare tutte le energie alla ricerca di lavori decenti, di spazi di espressione, di dignità in una realtà da homo homini lupus altro che dimensione collettiva, di dialogo e cambiamento della realtà. Certo, anche questa volta ci saremo, e parleremo, ci arrabbieremo e penseremo insieme ma siamo sempre più grigie stanchi, non tanto per l' età anagrafica, quanto per l' assenza decennale di una sinistra che ci rappresenti (ma anche di una sinistra tout court se è per quello), di spazi e momenti di confronto, per l' assenza di possibilità di costruzione di un nuovo linguaggio politico che sappia leggere questi tempi e sappia elaborare un progetto concreto. Riusciremo alloraa scendere di nuovo nelle piazze e nelle strade, determinati e compatti oppure siamo ormai troppo abbrutiti o sfiancati? Forse ci sentiremo tutti ancora più simili in questa miseria (la democrazia della globalizzazione!), tutti vittime della deregulation economica e morale ormai selvaggia di questa "bancocrazia" dove vince sempre il più furbo e che mira a tenerci separati per poterci controllare meglio: abbiamo toccato il fondo (e basta scavare!) e chissà che non sia proprio qui a Firenze che riusciremo, finalmente, a rialzare la testa e la voce.
</doc>
<doc id="59" genre="journalism" gender="?">
ILLUSIONI VIETATE È MEGLIO PENSARE GIÀ AL DOMANI
CARTOLINE da uno sport italiano che non c' è più. Antonio Rossi che scarica pagaiate per vincere il secondo oro alle Olimpiadi di Sydney. Massimiliamo Rosolino che parla inglese sul palcoscenico di Sanremo. Giovanna Trillini che non si arrende ad anni di supremazia della Vezzali. Stefano Baldini che entra da solo nello stadio Panathinaiko. È finita una generazione, è finito un modello, un modo tutto nostro di vivere le Olimpiadi (e salvare la poltrona). La conservazione del campione non funziona più, a Londra se ne celebra il commiato in modo solenne. Per anni l' Italia ha affrontato i Giochi forte di un sport di Stato che ci rendeva più simili alle squadre dell' est che ai francesi, agli inglesi. Corpi militari e stipendi garantiti uguale superprofessionisti uguale medaglie. La specializzazione esasperata ha creato un gruppo formidabile di atleti partito dagli anni Novanta per arrivare, a ranghi ridotti, ai giorni nostri. Assorbendo ampie fette di risorse destinate all' agonismo, e soprattutto alla valorizzazione dei giovani. Col passare del tempo sono usciti di scena Chechi, Rossi, Trillini, Cassina, Baldini. Sono andati a vuoto gli ultimi tentativi olimpici di Rosolino e Brembilla, la Di Martino s' è appena arresa, mentre Galtarossa è stato scaricato alla vigilia della sesta Olimpiade. Meglio stendere un velo pietoso su Howe, un tempo indicato come il Carl Lewis che avrebbe risollevato la nostra atletica. Cestisti e calciatori, protagonisti tra luci e ombre delle spedizioni olimpiche, sono rimasti a casa. Degli irriducibili cacciatori di medaglie restano Josefa Idem (primi Giochi nell' 84!), Valentina Vezzali (ragazzina prodigio ad Atlanta ' 96), Alessandra Sensini (in acqua già nel ' 92), i pallavolisti Mastrangelo e Fei (reduci di Sydney 2000). Ma quanti saranno a Rio nel 2016? È evidente che Londra sarà un' Olimpiade di passaggio, che si arrivi o no nella Top Ten del medagliere con una squadra messa sotto attacco dalle forze emergenti dello sport mondiale. Sarà un passaggio verso una terra sconosciuta, ma forse per questo più stimolante dei modelli che ci hanno preceduto. Un gruppo di professionisti capace di garantire medaglie per tre-quattro Olimpiadi non è più riproducibile. I tagli ai settori giovanili non garantiscono ricambi all' altezza, nonostante le belle eccezioni di Paltrinieri o di Jessica Rossi. Una strada per ripartire dopo Londra potrebbe essere indicata da una qualsiasi classe, elementare e multiculturale, nella quale stanno crescendo gli italiani di domani. Il paese cambia, anche lo sport si sta adeguando. Dalle nuove generazioni potrebbe arrivare nuova linfa, fresca passione. Per assomigliare un po' di più ai francesi e agli inglesi, che non allo sport di stato bulgaro.
</doc>
<doc id="60" genre="journalism" gender="?">
IN SILENZIO DAVANTI AL CRISTO VELATO
Provo anche la carta del giornale ma non c'è niente da fare. Per entrare nella Cappella Sansevero devo mettermi in coda. Che comincia girato l'angolo. Ma è una fila allietata. Un pulcinella si avvicina e offre i corni portafortuna, poi vede la mia espressione e mi strizza l'occhio. Un altro vende calamite di Napoli, quelle che si attaccano al frigorifero. Ma ha un'aria più disperata e tiene la sigaretta tra due dita marroni di nicotina. Infine il clou, due giovani africani con le treccine e i tamburi decorati da orecchie di latta battono il ritmo e cantano a squarciagola ‘O sarracino. Si mettono al centro del vico e le note salgono sui palazzi come scoiattolini sui tronchi. La giornata è estiva e il centro storico è invaso da una marea di gente. E di musiche. Uno strano personaggio suona con le mani e i piedi e la bocca schiacciando e soffiando animali di gomma. Un altro suona come un folksinger intimista, ha capelli lunghi e bianchi e un cappello da cowboy floscio e sbrindellato. E di colori, dalle maglie dei turisti ai gelati e aperitivi serviti ai tavolini dei bar in pieno sole. Una bancarella di piantine è l'occasione per ripassare i nomi dei fiori, i giacinti viola, i ranuncoli bianchi, le primule gialle, e delle erbe, l'asparago selvatico mi mancava. Un corteo di pretini come in una fotografia di Giacomelli passa in zona quando entro nella cappella. Una meraviglia. Fondata alla fine del Cinquecento nel giardino del suo palazzo da Giovan Francesco di Sangro che durante una malattia fece voto di venerare un'immagine della Vergine della Pietà, fu Raimondo di Sangro settimo principe di Sansevero che nel Settecento volle realizzare un mausoleo che sotto la sua guida e attraverso l'opera degli artisti più rinomati rappresentasse gli aspetti poliedrici della sua personalità. Ma era solo figlio del suo tempo, uomo d'armi letterato inventore alchimista, un illuminista curioso ecco tutto. Il Cristo Velato è al centro circondato dalle persone assiepate che cercano di sfuggire alla sorveglianza e scattare qualche fotografia. Ma come per la fila non c'è niente da fare. Una ragazzina viene rimbrottata e si fa rossa in faccia. Prima di cercare un varco mi guardo intorno. Le sculture rappresentano il Decoro, la Pudicizia, il Disinganno. Ecco, il Disinganno di Francesco Queirolo è di un virtuosismo strepitoso: una figura maschile colta nell'atto di strappare una rete che lo avvolge. Il riquadro della parete di fondo è di marmo e rappresenta la Deposizione. Lo spazio è unitario, non c'è abside e tutto, luce che viene dai finestroni nella volta e l'affresco che ne decora le vele, il pavimento nudo in cotto con una lieve decorazione azzurra, tutto sembra voler esaltare le sculture. Mi avvicino al centro. Il Cristo Velato di Giuseppe Sanmartino toglie il respiro. Il sudario ricopre il corpo ferito e la pietosa protezione attraversata dalle ombre delle piegature rende tutto più naturalisticamente drammatico. Che altro vuoi dire davanti a tanta bravura. Niente, devi solo stare lì il tempo che occorre a far cadere le suggestioni facili, il mistero l'ambiguità cose del genere, viene in mente il film di Ozpetek ma no, stare lì e basta. E nel silenzio innaturale che si forma dove tace il vocio ma anche il tempo, può sembrare persino che la morte non sia totalmente il vuoto dove finisce un corpo consumato. Perché la sofferenza quando la guardi con gli occhi velati di lacrime come il drappo di Sanmartino è come se la rivestissi di una malinconica pietà e non dimentichi più. È come allungare una mano e accompagnare nel cammino le persone che ami con la cura di cui sei più capace. E allora anche la resurrezione è un po' meno menzogna. Cose così ti salgono da certe profondità sconosciute davanti all'opera d'arte. Questo è il punto, ci vuole l'opera. Nessuno è obbligato a essere artista, ma a provarci sì. Mi metto sul fondo, non si può fotografare e allora faccio uno schizzo veloce sul mio quadernino, poi in studio lo riprenderò e passerò l'immancabile colore. La ricchezza dorata del barocco è particolarmente adatta alle sfumature del caffè spalmato con il dito. Ma la gente si è di nuovo rinchiusa intorno alla scultura. Da questa visuale il Cristo non c'è più. La gente e noi tutti abbiamo voglia di qualcosa di più banalmente vivo. Tipo tornare al sole nella città, dopo se ne parla di progetti e cose più complicate. Perciò non dedico molto tempo al pur sorprendente esperimento dei cadaveri metallizzati esposti sotto prima di uscire. Nel vico si alza un acre odore di piscio e nella piazza di nuovo i due giovani con i tamburi urlano canzoni al cielo.
</doc>
<doc id="61" genre="journalism" gender="?">
Il gioco su due tavoli dei 5S che salvano il gasdotto e affossano l'alta velocità
Vincere sulla Tav, ingoiare il rospo della Tap. Tra Piemonte e Puglia, il M5S decide simbolicamente di sacrificare quest'ultima. Nella prima regione, originario e storico granaio di voti insieme all'Emilia, il Movimento a marzo portò a casa circa il 30 per cento; in Puglia toccò il 45 per cento. Ma ammainare la bandiera contro l'alta velocità, quasi fondativa per i Cinque Stelle, poteva avere effetti irreparabili. Mentre sulla realizzazione del gasdotto pesa parecchio l'intervento diretto ( a favore) del presidente della Repubblica Sergio Mattarella.
«Siamo di fronte a una truffa colossale di soldi pubblici», disse Beppe Grillo a Chiomonte in visita ad uno dei mille presidi No Tav, nel 2010. Politicamente era il secolo scorso, ma cancellare tutto è impossibile. « È un gioco delle parti dove ognuno tira acqua al proprio mulino. Siamo tutti adulti e vaccinati: alla fine la Tav non si farà», assicura un sottosegretario dei Cinque Stelle. Ed è quello che, seppur con tutte le ambiguità del caso, ripetono gli esponenti del Movimento. «Sul contratto di governo con la Lega non si poteva mettere nero su bianco un " no" netto all'opera — ragiona il senatore Alberto Airola, prima di essere eletto nel 2013 girò anche un documentario sulla lotta, Indiani di valle — Non si poteva perché di mezzo ci sono vari accordi internazionali da rivedere, ma sono certo che manterremo fede alla nostra parola, è un patto d'onore ».
I più caldi sul tema, com'è naturale, sono i piemontesi. Vedi Davide Bono, uno dei primissimi eletti della storia del M5S grazie proprio ai voti del popolo No Tav che si era sentito tradito dalla sinistra radicale: « La comunicazione ( del ministro Danilo Toninelli, ndr) alle volte è perfettibile e subito mal interpretata dai media ostili, ma i principi e gli ideali restano saldi » . Oppure la sua collega consigliera regionale Francesca Frediani: « L'intenzione del governo di fermare il Tav è nient'altro che una conferma in coerenza con le scelte portate avanti dal M5S da molti anni » . In queste settimane allo studio del ministro ci sono i mille cavilli contenuti nei vari accordi stipulati nel corso degli anni tra Italia, Francia e Unione europea. «Ma se l'opera è andata a rilento e a singhiozzo con al governo i suoi sostenitori, figuriamoci con noi al comando», dice un altissimo in grado dei Cinque Stelle. Chi non si fida e soppesa politicamente i giochi di parole dei vertici del Movimento — cioè la differenza tra " revisione" e annullamento del progetto — sono proprio i No Tav che invece ai Cinque Stelle avevano comunque dato ampio credito negli anni scorsi. « Ovviamente ci fa piacere leggere sul giornale che il premier stoppa l'opera — commenta una delle portavoci della Val Susa, Dana Lauriola — ma per noi parlano solo i fatti né abbiamo governi amici. Non c'è stato alcun blocco dei lavori e nessun cantiere è stato smontato, per cui... » . In valle la fiducia nei confronti del M5S «è ai minimi termini — racconta Egio Spineto, dei No Terzo Valico — ora si stanno giocando il jolly della " analisi costi benefici" da fare, ma il fatto che siano al governo con la Lega per molti di noi è già abbastanza ».
Diversa è la vicenda relativa al gasdotto che dal 2020 dovrebbe portare gas dal Mar Caspio all'Italia, arrivando appunto in Puglia; anche lì i Cinque Stelle sono sempre stati in prima linea contro l'opera. Nei giorni scorsi Mattarella, insieme al ministro degli Esteri Enzo Moavero, ha rassicurato il presidente dell'Azerbaijan Ilham Aliyev: l'Italia va avanti. In ballo ci sarebbero penali tra i 20 e i 50 miliardi di dollari. E in grande difficoltà è soprattutto la ministra per il Sud Barbara Lezzi ( pugliese e del M5S). Recita il post " Governi e tradimenti" sul sito nei No Tap: «Succede nelle migliori famiglie che uno dei due consorti venga meno alle promesse di fedeltà e di lealtà. Che fine ha fatto il rispetto per quell'elettorato che nel Salento aveva votato in massa i Cinque Stelle? ».
</doc>
<doc id="62" genre="journalism" gender="?">
Il migrante morto di fame la faccia più disumana della miseria
Si può morire di fame e a soli 22 anni, appena approdati in un porto di quel mondo occidentale in cui lo spettro della fame, della fame che uccide almeno, sembra appartenere a un oscuro passato?
In un mondo in cui l'epiteto "morto di fame", pronunciato con astioso disprezzo, suona insensatamente addirittura come un'offesa, come un oltraggio?
Vorremmo rispondere di no, che è impossibile, che è assurdo. Eppure, proprio questa terribile assurdità, questo scandalo insopportabile e inaccettabile, è il responso che ieri ci hanno consegnato le cronache, con impietosa crudezza.
È successo proprio qui da noi, in Sicilia, a un giovane eritreo giunto a Pozzallo a bordo di una nave della organizzazione non governativa spagnola Proactiva Open Arms, in condizioni di disperata denutrizione, forse d'irreversibile deperimento organico.
Trasportato d'urgenza all'ospedale Maggiore di Modica, il giovane, che potremmo quasi dire un ragazzo, se non venisse da un mondo in cui si è costretti a crescere molto più in fretta che da noi, è spirato, nonostante i soccorsi e le cure. Per cachessia, hanno detto i medici, con quella sgradevole durezza che spesso assumono i loro referti. Cioè stremato e massacrato dal prolungato, estremo digiuno, a cui l'inclemenza del suo ultimo viaggio — paradossalmente verso la vita — lo aveva costretto.
Da quanto tempo dunque non toccava cibo questo sventurato migrante venuto dal mare e dalle regioni dell'indigenza più funesta?
Da un tempo che va oltre l'umano, oltre la storia, oltre la ragione e il diritto dei popoli, potremmo rispondere con un cordoglio fatalmente retorico e forse perfino inevitabilmente ipocrita.
Le nostre leggende storiche e religiose, i miti agiografici a cui siamo ancora tradizionalmente devoti, narrano di approdi salvifici che hanno scongiurato tremende carestie; di una grazia venuta dal mare ai nostri porti per intercessione di Santa Lucia, a cui rinnoviamo la nostra riconoscenza per lo scampato pericolo con feste e usanze di abbondanza e di scialo.
La realtà dei notiziari ci racconta invece di uno sbarco ferale, dell'arrivo di un uomo quasi già morto, per fame e miseria, in una terra di speranza, sebbene mendace, di asilo, sebbene ormai vano, di sazietà, sebbene non per tutti (ché i poveri sono tanti anche qui da noi, in Italia, e toccano percentuali allarmanti, soprattutto tra i giovani e i meridionali).
Un giovane straniero in cerca di futuro e che in qualche modo proviene dal nostro peggiore passato ha concluso il suo cammino sulla soglia di casa nostra, trapassando un infido traguardo.
Per questa tragedia aberrante e ai nostri occhi anacronistica avvertiamo un remoto senso di colpa. E certamente abbiamo davvero una parte di colpa, che è insieme collettiva e personale. «Meditate che questo è stato: vi comando queste parole», ci intimava Primo Levi nel 1947, in un tempo che era ancora di fame per molti, ma di una fame non comparabile a quella disumana che dovettero provare e subire gli ebrei (e tanti altri con loro) nei campi di sterminio nazisti, fino a morirne a milioni, ischeletriti e divorati dalla loro stessa inedia, ridotti a larve, a spettri.
Dovremmo sempre ricordarlo, quest'orrore, tornando a casa la sera e trovandovi «cibo caldo e visi amici», come recitano i versi di Levi: soprattutto ora che un benessere reale e insieme fittizio ne ha offuscato la memoria, relegando illusoriamente la morte per fame nell'improbabile destino degli ultimi fra gli ultimi o nel tragico epilogo degli anoressici più gravi.
C'è invece una fame apocalittica di là dal mare, che è fame anche di pace e di giustizia, di uguaglianza e solidarietà. E che è giusto provare a saziare per quanto possiamo, prima che sia troppo tardi.
</doc>
<doc id="63" genre="journalism" gender="?">
Il miracolo dell'arte antica è in 3D
È PASSATO un anno esatto dalla telefonata che mi fece Francesco Rutelli. Aveva avuto una idea bellissima e complicata: usare le nuove tecniche di stampa 3D per riportare alla luce delle copie perfette di alcuni dei capolavori distrutti dall'I-SIS in Medio Oriente.
Non era solo una idea: era già un progetto solido, che aveva alle spalle un team di archeologi di fama internazionale guidati da Paolo Mathieu. Ne parlammo a lungo e il mio unico contributo fu presentargli una azienda romagnola che mi sembrava adatta all'impresa.
Qualche giorno dopo una minuscola copia di due opere di Palmira e Nimrud era con noi ad una improvvisata conferenza stampa che allestimmo all'università La Sapienza in occasione della Maker Faire di Roma, che è un po' la grande festa della stampanti 3D e della tecnologia.
Poi non ho saputo più nulla e confesso che qualche volta mi sono chiesto se avessimo fatto il solito "annuncia e fuggi" così frequente in Italia. Ovvero: prendi il titolo, dei giornali, e scappa.
E invece l'ex sindaco di Roma è arrivato alla meta: ha coinvolto altre tre aziende (citiamole, sono eccellenze vere del settore: Nicola Salvioli, Arte Idea e Tryeco 2.0), che hanno ricostruito a grandezza naturale partendo dalla fotografie - tre capolavori del'umanità (il Toro di Nimrud, l'Archivio di Ebla e il soffitto del Tempio di Bel a Palmira).
Ora ci sarà una grande mostra, al Colosseo, le immagini delle opere faranno il giro del mondo, si aprirà una discussione globale sul valore di "ricostruire" l'arte perduta e sul senso della cultura quale strumento di pace.
Per quello che concerne questo piccolo osservatorio di innovazione, valgono due cose: le capacità, straordinarie, di queste tre aziende italiane di far proprie le tecniche del digital manufacturing, della manifattura digitale, fanno ben sperare per una rinascita del made in Italy. E poi, sottovoce, aggiungo: è raro mantenere le promesse degli annunci. È raro, ma succede.
</doc>
<doc id="64" genre="journalism" gender="?">
Il pallone del piccolo Samuele nella macchina senza più vita
genova
Il foglio appiccicato alla vetrata della palazzina accanto al pronto soccorso dell'ospedale San Martino, trasformata in processione del dolore, nella sua crudezza dice tutto: «Accoglienza parenti crollo ponte Morandi » . Arrivano a bordo di ambulanze trasformate in navette, una o due famiglie per volta. Salgono al primo piano per il rito più atroce: riconoscere chi qualche ora prima rideva, parlava al telefono, postava messaggi e foto su Facebook e Instagram e adesso è sulla barella per l'obitorio. Ci sono gli psicologi, in una saletta spoglia, per assistere chi è preda di un dolore per lo più muto, perché lo strazio è troppo anche per le parole.
Tra i primi a varcare quella soglia anonima, già intorno alle 14, i parenti di una famiglia distrutta, quella di Roberto Robbiano e di Ersilia Piccinino, mamma e papà di Samuele, 7 anni e mezzo, tutti e tre uccisi dalla più assurda tragedia che Genova — città pure avvezza ai drammi, dall'alluvione del 1970 in poi — abbia mai vissuto. Come ogni famiglia genovese, avevano percorso infinite volte quel viadotto così maestoso e pericoloso: un'abitudine, per chi attraversava la città come se quella fosse una normale tangenziale e invece non lo era. Così avevano fatto anche ieri, Roberto cresciuto a Voltri, che lavorava in una ditta di servizi tecnici, ed Ersilia: coppia affiatatissima, con la passione del mare e della Sardegna. Col piccolo Samuele dovevano andare a pranzo proprio a Voltri dal nonno. Il tragitto era breve, ma intorno alle 13 l'assenza di comunicazioni è diventata ansia, angoscia, sospetto, timore, terrore, via via che le notizie sulla tragedia della Valpolcevera si accavallavano. Un amico di famiglia è riuscito ad arrivare sotto il ponte crollato, dove le macchine ferme per sempre cristallizzavano l'immagine del dramma.
Sapeva qual era l'auto della famiglia Robbiano, marca e modello e un particolare terribile e insieme tenero: il pallone di Samuele, il pallone di Spiderman. L'auto c'era, il pallone anche. Ma la foto, di sbieco, lasciava speranza. Non pareva una macchina schiacciata, senza vita dentro. Così i parenti hanno potuto sperare, in attesa di notizie ufficiali che non arrivavano. Poi sono andati a San Martino, con il cuore in gola, hanno visto il foglio appiccicato alla palazzina, hanno varcato quella soglia anonima, hanno trovato gli psicologi ad aspettarli e hanno capito. È rimasto solo il dolore muto, anche se dalla processione degli altri parenti, accompagnati nella stessa palazzina, c'è chi non ha accettato le parole del sindaco Bucci: «No, non è stata una disgrazia » . Risalendo verso le alture, sulla collina sopra la stazione Principe, c'è un ponte mezzo piegato: più piccolo, meno vistoso, meno appariscente. «È il ponte del Lagaccio, che collega via Bari e via Napoli». La frase è secca: un avviso senza giri di parole, in un giorno in cui ogni parola è di troppo.
</doc>
<doc id="65" genre="journalism" gender="?">
Il poliziotto Salvini e il commissario Maroni: nella Lega due parole su tutto
MILANO.
A sentire le loro risposte sulle continue ed evidenti discordanze di vedute, sembra quasi che il cane e il gatto si siano messi d'accordo: «Ma è normale, lui fa il segretario di partito mentre io ho una responsabilità di governo », dice Roberto Maroni. «Ma è normale, lui ha responsabilità di governo, io faccio il segretario di partito», dice Matteo Salvini. Una storia dentro la storia della Lega Nord, fatta di tensioni continue ma a basso voltaggio, con un particolare che la rende anche narrativamente "epica": perché colui che diede il partito nelle mani di Salvini fu proprio Maroni. Il padre che uccide il figlio e viceversa, chissà. L'ultimo smarcamento del presidente lombardo è avvenuto al meeting di Comunione e Liberazione a Rimini, venerdì scorso. Mentre il segretario su Facebook come da tradizione caricava a pallettoni contro l'intervento del presidente della Repubblica alla platea Cl («complice di scafisti, sfruttatori e schiavisti), l'ex ministro dispensava "pragmatismo istituzionale": «Ho trovato le parole di Mattarella piene di buonsenso. Non commento i commenti. Sto a quello che ho sentito. Mattarella ha detto delle cose condivisibili, che secondo me sono una denuncia dell'inefficienza del sistema europeo e italiano di gestione dell'immigrazione clandestina». È un po' il gioco della Lega di lotta (Salvini) e di governo (Maroni, Luca Zaia), se non fosse che l'ambizione conclamata del "Capitano" è quella di fare il leader del centrodestra. Senza però voler abbandonare il proprio profilo barricadero e politicamente scorretto.
Il controcanto maroniano è ormai un classico degli ultimi mesi. Salvini dice una cosa, Maroni la commenta con un «sì, ma…». E dentro il "ma" c'è il contrario del sì. Salvini dice peste e corna di Angelino Alfano e del'Ncd, Maroni difende il "modello Lombardia" (cioè alleanza di centrodestra larga con l'Ncd). Salvini non sopporta Maurizio Lupi, Maroni ci intrattiene uno stretto rapporto. Il governatore lancia le scritte per il Family day sul Pirellone, il segretario non va al corteo del Family day. Uno dice che la base ama ancora il suo slogan "prima il nord", l'altro investe energie nella campagna per il sud. il primo è politicamente innamorato del lepenismo, il secondo risponde che è solo una questione tattica e non strategica. Maroni parla alle feste dell'Unità e viene pure applaudito, Salvini non ci metterebbe piede.
Da Ponte di Legno, a Ferragosto, il segretario ha mandato un altro segnale a Maroni: «Dovrà impegnarsi per mantenere la promessa fatta in campagna elettorale, quella di togliere il bollo auto ai lombardi». Costo dell'operazione: un miliardo di euro. Fosse facile trovarlo. Il punto della questione è che sia l'uno che l'altro parlano e si muovono pensando più alle dinamiche del centrodestra che a quelle interne. Se per Salvini si vince con la radicalità, per Maroni le sparate del segretario sono utili solo al brand Lega ma non a quello complessivo della coalizione.
Non è un caso che quando Maroni decise di affidare il Carroccio a Salvini in un pranzo a tre con l'ex Flavio Tosi, i patti erano chiari: a "Matteo" il partito, al sindaco di Verona il sostegno per diventare leader del centrodestra. «Salvini è un po' come Umberto Bossi: un grande trascinatore, uno che fa sognare – confidò in passato il governatore – ma se tu gli avessi consegnato l'assessorato al Bilancio di Garbagnate, avrebbe mandato il comune in bancarotta dopo qualche mese».
</doc>
<doc id="66" genre="journalism" gender="?">
Il risanamento arriva alla Vucciria addio all'arte del degrado
In uno dei racconti più belli del "Libro della Giungla" di Rudyard Kipling, "Toomai degli elefanti", storia visionaria di un sabba pachidermico, apprendiamo che con l'espressione "quando avrai visto ballare gli elefanti" gli indiani intendono dire mai, essendo tale eventualità praticamente impossibile.
A Palermo, molto più prosaicamente, si usava dire "quannu s'asciucano i balati ra Vucciria" per intendere un tempo altrettanto impossibile, un mai altrettanto perentorio e assoluto.
Eppure Toomai assiste alla danza rituale di una moltitudine di elefanti. E Palermo, non meno attonita e sgomenta, ha assistito al progressivo prosciugamento delle basole del suo antico mercato. Essiccata fino alle fondamenta, la Vucciria, il ventre e il cuore di Palermo, è infine morta. Ne abbiamo tutti scritto, fin troppe volte, l'epitaffio. Ma a Palermo si continua a morire, anche perché si continua a rinascere. Per ironia della sorte, piazza Garraffello, che è il cuore di questo cuore, collassò con catastrofica implosione nel febbraio del 2014 in seguito a un diluvio che causò una serie di crolli nei vetusti palazzi che vi si affacciavano. E poiché le costruzioni tutt'intorno risultavano pericolanti, per non dire prossime alla disintegrazione, si provvide a metterle in sicurezza. Cioè a decretarne l'irredimibile fatiscenza. L'ironia della sorte era doppia, se consideriamo che il Garraffo, da cui prende il nome un'altra piazzetta, è termine che deriva dall'arabo gharraf, cioè "abbondanza d'acqua".
E sotto il segno di un'ironia feroce, il naufrago di questo ossimorico essiccamento per alluvione fu un artista austriaco, Uwe Jäntsch, nato a Bodensee nel 1970, ma residente a Palermo, nelle viscere della Vucciria, fin dal 1999.
La tana della sua ostinata resistenza, il Palazzo Lo Mazzarino che diede i natali al padre del celeberrimo Cardinale che succedette a Richelieu nella carica di Primo Ministro, divenne allora il museo vivente della Vucciria scomparsa e di quella provvisoriamente sopravvissuta.
Qui, in forza di un comodato d'uso, l'arte spiazzante di Uwe, il suo amore gridato per Palermo come uno slogan, il suo monito e il suo rimprovero scagliati contro l'indifferenza della città immemore, hanno assunto le forme didascaliche e parodistiche di una "Banca nazion" e di una simbolica "stanza di compensazione", ovvero di una tesaurizzazione delle forme disparenti della città obliata.
Sono vetrocromie che assurgono a emblematiche icone di un mondo polverizzato: dallo "stigghiolaro" al "babbalucivendolo", passando per il "riffatore".
Su tutte spicca un "Apocalypt Rider", un grande quadro in vernice su legno, che aggiorna ai tempi nostri il Trionfo della Morte, sintetizzandolo in un bianco cavallo che sembra essere fatto di droga e di calce, di fantasmi mafiosi e di speculazioni edilizie.
Ma i tempi cambiano, non si sa mai se in meglio. La società subentrata nella proprietà del Palazzo Lo Mazzarino e che ne progetta il recupero e la riqualificazione residenziale ha intimato a Uwe di sgomberare la costruzione malsicura.
Vent'anni dopo, a dirla col Dumas, che di Mazzarino narrò gli intrighi politici, del genio pittoresco dell'artista austriaco Palermo non sa più che farsene. O almeno così sembra. Così come sembra che la stagione romantica dei ruderi affascinanti, del degrado poetico, sia definitivamente tramontata.
Nel 1990 la grande coreografa tedesca Pina Bausch mise in scena, in un epico balletto, il muro di Palermo che, come quello di Berlino, deflagrava in mille pezzi, aprendo una prospettiva di libertà e di futuro. Oggi prevale, a quanto pare, l'idea più o meno progettuale di ricostruire i muri, nel bene e nel male, cioè nel senso di una concretezza fattuale di risanamento, ma anche di una chiusura alla creatività, alla diversità, all'irregolarità, alla marginalità che hanno fatto di Palermo (come di tante altre realtà meridionali) una città speciale, seppure con costi altissimi in termini di tenuta sociale ed economica.
Ma questa tendenza alla normalizzazione non sembra peraltro né certa né univoca. Se la città provò a rinascere dalle sue macerie liberando lo Spasimo dalla discarica che lo seppelliva, oggi la munnizza torna ad accumularsi per le strade con allarmante invadenza. Non vorremmo allora che il domani che forse ci aspetta fosse meno suggestivo dell'iconografia compensativa di Uwe Jäntsch, ma anche un po' più sordido e inanimato.
</doc>
<doc id="67" genre="journalism" gender="?">
Il sacro degli altri che insegna a costruire la pace
Il festival Sole Luna si apre il 2 luglio con l'esposizione delle fotografie di Attilio Russo e Giuseppe Muccio, studiosi da molti anni attivi nella documentazione delle feste religiose in Sicilia, che hanno dedicato il loro lavoro ai culti e alle pratiche dei migranti delle comunità isolane
Che il mondo occidentale stia ormai perdendo la dimensione del sacro non è più che un luogo comune che da molti anni si è insediato nel senso comune. Il luogo e il senso starebbero concordemente a segnalare questo vuoto venutosi a installare nel cuore stesso della nostra società mondanizzata. Sulla scomparsa del sacro parole preziosissime (e in qualche modo sacre, anche a non condividerne in tutto i presupposti) ha scritto Cristina Campo nei suoi pochi e densi libri.
Ma più semplicemente possiamo dire che il sacro, a essere un po' profani, è divenuto un uccello rarissimo e misterioso persino in ambiti che lo presupporrebbero per la loro natura spirituale. C'è ancora posto per il sacro nelle feste religiose, per esempio? Non nel senso per cui Sciascia notava la profonda discrasia in Sicilia tra il rito e la fede in un popolo formalmente devoto, trovando in essa la chiave di lettura di un nostro atavico materialismo. Ma nel senso (implicito peraltro anche nelle considerazioni di Sciascia) di un più profondo smarrimento d'ogni sacralità anche civile nel tessuto morale contemporaneo. «Siamo ciò che mangiamo», afferma placidamente una pubblicità, surclassando il materialismo feuerbachiano con una tautologia che fonda un nuovo umanesimo gastronomico. Basta guardare mezz'ora di televisione per rendersi conto che oggi il sacro è il cibo, nel quale si condensano tutte le merci, per così dire, appetibili.
Già nei formidabili anni Sessanta l'argomento era tra i più dibattuti, grazie anche a uno spontaneo moto di attrazione per un Oriente mitizzato e beatizzato che finalmente poneva i termini del confronto a favore degli «altri». Il relativismo, com'è noto, è una disciplina assai problematica, molto più facile da predicare che da razzolare. Mentre ci pare ovvio il sacro per noi — a partire dalle nostre abitudini — il sacro per gli altri, il sacro degli altri, ci pare sempre una convenzione un po' bizzarra e arbitraria. Ne siamo stupiti, magari affascinati, ma con una attonita percezione dell'assurdo. E approssimandoci a quest'altro sacro, perfino con le migliori intenzioni, rischiamo sempre di incorrere nella pericolosa gaffe del Passepartout di Verne, entrato in una pagoda induista calzando le scarpe e quindi costretto alla fuga per la reazione dei fedeli al suo involontario sacrilegio.
Il vero sacrilegio, probabilmente, è oggi ignorare che il sacro appartenga anche agli altri, alla vita degli altri, e così facendo, dimenticare ciò che che esso è per noi, non in termini di contrapposizione, ma in termini di dialogo, di sincretismo antropologico, di incontro e di scoperta reciproca. Cioè come parte della nostra vita condivisa con gli altri, divenendo altri, assimilando gli altri.
A proporci questa riflessione (e moltissime altre sue complesse implicazioni) è una mostra di estremo interesse, soprattutto in questo frangente storico e politico, intitolata "Il sacro degli altri — Culti e pratiche dei migranti in Sicilia", allo Spasimo di Palermo dal 2 luglio, che si struttura intorno a un nucleo di 70 fotogrammi e alla presentazione digitale di circa 300 slide che in forma multimediale documentano la complessa fenomenologia dei culti che i movimenti migratori hanno storicamente introdotto e continuano a introdurre in Sicilia, arricchendone il patrimonio culturale. Le immagini, di grande impatto informativo ed emotivo, si devono ad Attilio Russo e Giuseppe Muccio, fotografi e studiosi da molti anni attivi nella documentazione delle feste religiose in Sicilia. La mostra (curata da un comitato scientifico composto da Sergio Todesco, Ignazio Buttitta, Sergio Bonazinga, Rosario Perricone e Monica Modica che firma anche l'allestimento) ha luogo nell'ambito della XIII edizione del Sole Luna Doc Film Festival di cui è direttore scientifico Gabriella D'Agostino.
Si crea nell'osservatore la sorpresa di uno spaesamento felice in cui le acque del Gange sembrano lambire la Porta Felice del nostro lungomare e il Monte Pellegrino, austero testimone, sembra presiedere a culti lontanissimi di un altrove misterioso.
Il nostro volto comunitario vi appare come una sorta di specchio in frantumi che si ricompone nella sua traumatica frammentarietà come un insieme unitario e molteplice. Siamo ciò a cui aspiriamo ad elevarci, tutti insieme. E in questa sinergia apparentemente impossibile si sprigiona il sacro. Che Giraud ci ha mostrato essere indissolubile dalla violenza, ma che forse stiamo imparando, laicamente, a costruire nella pace.
</doc>
<doc id="68" genre="journalism" gender="?">
Imprese migliori per battere il lavoro nero
IN REALTÀ le terrificanti notizie, riportate ieri su questo giornale, sulla drammatica condizione di alcuni lavoratori in nero in un call center, non rivelano nulla di nuovo. È noto a tutti, infatti, che l' intero Paese (con una peculiare intensificazione nel Mezzogiorno) registra percentuali di lavoro sommerso tra le più elevate del mondo industrializzato, a tal punto che esistono zone dove l' economia funziona con modalità quasi del tutto irregolari. Attente indagini hanno dimostrato che il lavoro sommerso è un fenomeno multiforme, con innumerevoli sfaccettature, in cui si assiste non solo allo sfruttamento dei lavoratori, ma anche a profonde complicità tra datore di lavoro e dipendente. Si tratta pertanto di una piaga che va curata con una strategia politica accurata e coerente. Il punto di partenza è dato dall' ovvia acquisizione che, nei confronti degli attori del mercato del lavoro, operano incentivi più forti a restare nel sommerso rispetto a quelli che inducono al rispetto delle normative in materia di protezione del lavoro. P er ribaltare tale deleteria situazione è necessario rendere meno conveniente il ricorso all' irregolarità e più favorevole il rispetto delle regole. In pratica, bisognerebbe realizzare un equilibrato dosaggio di interventi volti a premiare l' emersione e a reprimere duramente i comportamenti devianti. Importante è non farsi sedurre da soluzioni semplicistiche come quelle di chi pensa di sconfiggere il lavoro sommerso riducendo le tutele dei lavoratori e che si pone nella stessa paradossale situazione di colui che vorrebbe eliminare l' adulterio con l' abrogazione dell' istituto del matrimonio. Un passo significativo è quello diretto a collocare le politiche di contrasto del lavoro sommerso nel più ampio contesto della promozione dello sviluppo del sistema produttivo. Ciò perché è dimostrato che il ricorso al lavoro nero tende a ridursi quando l' attività d' impresa richieda professionalità elevate, sia in grado di operare con continuità e si collochi in mercati ad alta specializzazione, laddove la competitività non dipende dal solo costo del lavoro e quindi dalle "paghe da fame" erogate ai dipendenti. Una politica siffatta può essere perseguita, anche nei territori più depressi, attraverso il sostegno alla crescita di lavorazioni connesse all' economia della conoscenza o in grado di valorizzare le risorse locali, come il patrimonio storico-artistico e le dotazioni del settore agroalimentare. Non va poi trascurato che un serio apparato di vigilanza e di controllo sul rispetto delle normative esistenti può svolgere una funzione dissuasiva rispetto al ricorso all' illegalità. Un dato costante, in effetti, è quello che all' intensificazione dell' attività ispettiva corrisponde un incremento della propensione dei consociati a conformarsi ai parametri legali: in altre parole, la presenza di una autorità che controlla induce i controllati a mettersi in regola. Purtroppo, gli ultimi anni sono stati caratterizzati da atteggiamenti dei governi di centrodestra ad utilizzare l' economia sommersa come una sorta di ammortizzatore sociale. Al riguardo, basti ricordare le dichiarazioni di un ex presidente del Consiglio voltea giustificare l' evasione fiscale e alle simili prese di posizione, proprio rispetto al lavoro nero, di un ex presidente della Regione. Ma è indiscusso che una vera lotta all' evasione fiscale permetterebbe di liberare risorse per alleggerire il prelievo contributivo sul lavoro e così ridurre un forte stimolo al sommerso. Le elevate percentuali di lavoro sommerso sono solo una cartina di tornasole di una caratteristica durevole del Paese, che è quella della tendenza alla fuga dalle regole. L' Italia, infatti, è costantemente ai primi posti anche nelle classifiche sul livello di corruzione e sull' entità dell' evasione fiscale. Per eliminare questi circuiti viziosi del sottosviluppo è necessaria una grande battaglia volta ad educare l' intera società ad apprezzare il valore primario della legalità. Ed è altresì indispensabile che questa strategia sia condivisa dall' intero ceto politico. Le azioni di contrasto del lavoro sommerso e, più in generale, dell' illegalità nella società non possono avere successo nello spazio di un mattino, bensì richiedono una lunga e coerente attuazione, con la capacità di modificarle e perfezionarle sulla base dell' esperienza. Ciò presuppone un' azione politica che mantenga i suoi tratti essenziali, caratterizzati per l' appunto da un rigoroso rispetto dei criteri di legalità, indipendentemente dai mutamenti della compagine di governo e degli uomini al vertice.
</doc>
<doc id="69" genre="journalism" gender="?">
Inseguendo il sogno del West e cadendo sui pezzi di vetro
Incontrate gli Ziller: madre, padre e tre figli, senza dimenticare Mr. Leonard, il vecchio cane che è il personaggio più struggente e, paradossalmente, realistico (fantastici i suoi canti d' amore alle pietre) di questo romanzo ambientato in California a metà degli anni ' 80. Il sogno del West e quello di essere proprietari di case inutilmente grandi e costose fanno da sfondo alle vicende di questa famiglia che decide di abbandonare una vita «normale» in Winsconsin per inseguire fantasie di soldi facili e sole tutto l' anno. Già dalle prime pagine il padrone di casa, Warren, racconta una bugia dietro l' altra ai familiari,ea se stesso, pur di non affrontare la realtà dei suoi infiniti debiti causati dall' aver comprato una casa che non si può permettere, dal continuo uso di carte di credito che non può pagare e dal vivere, insomma, al di sopra delle proprie possibilità pur di stare dalla parte dei «vincenti». Nonè dunque simpatico il protagonista di «Model home», proprio per questo suo patetico infantilismo, questo suo sentirsi sostanzialmente una vittima pur essendo un carnefice (e Puchner ci racconta nelle interviste che il proprio padre, afflitto da manie di grandezza e travolto dai debiti, ha finito i propri giorni nel deserto dello Utah). E un po' ipocrita, nella sua ossessione liberal per il riciclaggio e il cibo sano, è la moglie Camille, semplice ragazza del Midwest trasportata in questo luminoso mondo, che poi spende e spande e inorridisce alla prospettiva che la figlia abbia una storia con il giovane guardiano messicano.I tre figli infine, sono degli esempi da manuale di quegli adolescenti che imperversano in buona parte dei film americani che ci sorbiamo dagli anni ottanta: Dustin, il bel surfista-musicista perennemente abbronzato, Lyle, topo di biblioteca che indossa magliette dalle scritte molto alternative ma che cova il segreto desiderio di essere "popolare" come le dorate fanciulle che la circondanoe poi l' ultimo nato, Jonas, che parla poco ma è molto saggio nella sua stravaganza. Osservando e ascoltando gli Ziller capiamo però che c' è qualcosa di più: Warren nonè solo un immaturo ma anche un imbroglione che sta tentando di vendere delle case in una zona del deserto dove verrà costruita una discarica (tema, quello della speculazione edilizia, caro anche a Franzen). Ed è proprio qui che sarà costretto a trascinare la famiglia dopo la tragedia che colpirà Dustin e infrangerà il loro già incrinato sogno americano: persa la lussuosa casa, i nostri si troveranno catapultati in un incubo, immersi nella puzza di spazzatura e nel duro mondo desertico (la cui descrizione ci offre tra le pagine più belle del libro). Quando Thoreau, che scelse di vivere in una semplice casetta ai margini del bosco, scriveva, «Vai con fiducia nella direzione dei tuoi sogni. Vivi la vita che hai immaginato» certo non aveva in mente il delirio, cominciato negli anni ' 80 e ancora in corso, di liberismo sfrenato e arrogante, soldi e benessere a qualsiasi costo. Gli Ziller, come parte dei loro compatrioti, sono eterni adolescenti bizzosi e viziati, ossessionati dall' apparire, che si piangono addosso e danno la colpa al mondo per le proprie mancanze: peccato per il tono alla fine bonario dell' autore che perde l' occasione di fare un affresco puntuale e "politico" della tragedia di questa, ahimè, nostra "way of life".
</doc>
<doc id="70" genre="journalism" gender="?">
Israele minaccia " i tiranni di Teheran"
La Conferenza sulla sicurezza si chiude con una minaccia che rischia di alimentare un'escalation nell'area più calda del Medio Oriente. Per il suo esordio a Monaco, Benjamin Netanyahu sceglie il colpo di teatro, sventola a fine discorso un pezzo di un drone all'indirizzo del ministro degli Esteri iraniano Mohammed Zarif, seduto in platea. «Lo riconosci?». Secondo il premier israeliano non è un drone qualunque, è quello che il 10 febbraio scorso ha rischiato di far esplodere la situazione tesissima che si registra da mesi sul confine siriano. Un drone colpito dopo aver violato lo spazio aereo israeliano, e che aveva scatenato una rappresaglia in Siria finita con un F- 16 israeliano abbattuto sulla via del ritorno. Secondo Netanyahu, da Teheran.
Il confronto diretto tra i due arcinemici tiene il mondo intero col fiato sospeso da allora. « Riporti un messaggio ai tiranni di Teheran » , ha scandito ieri il premier israeliano davanti alla platea pietrificata di esperti militari, politici e lobbyisti della difesa, « non mettete alla prova la nostra determinazione » . Il messaggio di " Bibi" al regime degli ayatollah è chiaro. Israele teme l'espansionismo iraniano in Siria, in Libano e in tutta l'area e avverte: « Se necessario, Israele è determinata ad agire non soltanto contro gli alleati dell'Iran, ma anche contro l'Iran».
Forte dell'appoggio dell'amministrazione Trump, Netanyahu si è rivolto anche all'Europa, che sta tentando di salvare l'accordo nucleare firmato due anni fa con Teheran — e le riunioni a margine della Conferenza lo dimostrano. Ma per Israele « è arrivato il momento di fermare l'Iran». Zarif gli ha risposto a stretto giro, derubricando lo show con il drone a « numero ridicolo da circo che non merita neanche una risposta». Ma più tardi anche il suo omologo saudita, Adel Al- Jubeir, l'altra potenza dell'area coinvolta nel conflitto siriano, ha avvertito l'odiato regime sciita che rischia di pagare « per il suo atteggiamento aggressivo».
Lo show di Netanyahu ricorda quello che inscenò nel 2012 all'Assemblea generale dell'Onu, quando tentò di spiegare il pericolo del programma nucleare iraniano con il fumetto di una bomba. Allora lo spettro del riarmo sembrava confinato a poche aree del mondo. Oggi il rischio di un confronto atomico — a cominciare dalla penisola coreana — è diventato talmente reale da monopolizzare molte conversazioni a margine della Conferenza sulla sicurezza. Che è risultata, a detta di molti partecipanti a microfoni spenti, una delle più cupe di sempre.
</doc>
<doc id="71" genre="journalism" gender="?">
Jimmy Bennett prima di Asia il padre lo truffa, la ex lo accusa
ROMA
Il baby attore che dopo l'esordio con Eddie Murphy, recitò a 7 anni al fianco di quell'Asia Argento che l'avrebbe poi molestato nel 2013: ancora minorenne.
L'aspirante artista pop "focalizzato sulla musica" come lo dipinge il suo avvocato Gordon Sattro a tutti coloro che da mezzo mondo lo inseguono chiedendogli un'intervista. Ma anche il cameriere del Rockin'Crapes, il locale che la madre Marty e il patrigno Frank Pestarino avrebbero aperto proprio con i soldi da lui guadagnati sul set da ragazzino: tanto che, una volta maggiorenne, finì per denunciarli dopo che sul suo conto erano rimasti solo 300 mila dollari invece dei 2 milioni accumulati fino ad allora.
Jimmy Bennett, 22 anni, è il giovane che secondo le rivelazioni del New York Times avrebbe ricevuto 380 mila dollari per tacere il pomeriggio di sesso con la donna di 20 anni più grande nel frattempo diventata paladina del movimento #MeToo. Mercoledì è passato all'attacco con una dichiarazione scritta in cui dice al quotidiano di New York: «Non l'ho denunciata per imbarazzo e per paura». Ma perché dopo essere venuto allo scoperto non si è ancora rivolto alla polizia? I detective di Los Angeles fanno sapere di averlo già cercato per interrogarlo sui fatti che potrebbero portare all'incriminazione dell'attrice italiana, ma di non essere ancora riusciti a parlare con lui. E chissà se il motivo non sia da cercare nel timore che anche lui ha di affrontare la gogna di un processo pubblico, dove pure è ormai quasi certo che verrà riconosciuto come vittima. Ma che rischia di portare alla luce aspetti sgradevoli del suo passato. Lo dice lui stesso: «Ho dovuto superare molte difficoltà nella mia vita e questa è un'altra di quelle con cui nel tempo dovrò fare i conti». Su quel passato Anthony Bourdain, che secondo le mail ricevute dal New York Times considerava Bennett pericoloso e violento, aveva fatto compilare un dossier da un'agenzia di investigatori privati: lo svelano gli sms "rubati" ad Asia Argento e pubblicati su Tmz.
Ma il burrascoso passato del giovane è ricostruibile anche dai tanti atti pubblici rintracciabili online. A partire dalla denuncia ai genitori che nel 2014 lo avevano allontanato da casa sequestrandogli perfino il cane e le chitarre dicendo che non volevano passargli più un soldo "preoccupati dal suo costante uso di droghe". E che poi furono costretti da un giudice a pagargli almeno l'affitto di casa.
Ma anche una ben più grave denuncia per stalking depositata dall'ex fidanzata di Bennett nel 2015. Rachel Fox, attrice anche lei (interpretò la giovane Kayla di Desperate Housewives), parla di minacce subite insieme a sua madre, persecuzioni telefoniche, sui social e pure via Skype.
Citando addirittura episodi di pedopornografia: lui, già 18enne le chiedeva foto in cui lei, ancora minorenne, posava nuda per postarle su Snapchat. Denuncia che portò a un provvedimento restrittivo nei confronti del ragazzo. Poi decaduto, senza che l'accusa venisse formalizzata, perché Rachel non si presentò mai in tribunale.
Bennett ha poi continui conti in sospeso con il fisco americano: che nel novembre 2017 ancora gli chiede il pagamento di 12.271 dollari. I problemi economici d'altronde riguardano anche la sua famiglia: il patrigno Pestarino, tre volte in bancarotta, è accusato di aver frodato l'assicurazione. La casa di Huntington Beach finisce in vendita. E la maledetta carriera del ragazzo che non svolta. Nel 2013, l'anno che Jimmy e Argento si rincontrano nell'hotel di Marina del Rey — e lui scrive sui social: «rivedo Asia dopo 10 anni e c'è un terremoto: #coincidenze» — Bennett si barcamena fra video musicali e piccole parti nel cinema: come in Comic movie, che finirà nella lista dei peggiori dell'anno. Lavora nella crêperie di famiglia, dove spesso la polizia interviene a sedare risse, e fallisce perfino il progetto ideato col patrigno improvvisato produttore di The Tape. Un film che su Kickstarter raccoglie solo 5 dei 99 mila dollari che i due si erano posti come obiettivo. Certo, Asia il giorno dopo il fattaccio che — lo dichiara lui stesso — lo lascia «confuso e disgustato», sembra promettergli su Twitter che i due gireranno ancora qualcosa. È forse per questo che lui non la denuncia? Di sicuro sui social i due interagiscono ancora, almeno fino al febbraio 2014.
Ritwittandosi e dicendosi quanto si mancano reciprocamente. La fine è nota. Lui oggi ha il colpo in canna: e nelle prossime ore, si dice, farà la sua mossa. Lei aspetta solo l'ufficialità di essere fuori da X Factor dove non ha più margini di salvezza.
</doc>
<doc id="72" genre="journalism" gender="?">
Juve, Emre Can forse a gennaio Laxalt o Lazzari esterni da Toro
Marchetti potrebbe essere il futuro portiere di riserva bianconero E Mazzarri per ora non vuole cedere Boyé
La Juventus al tavolo con la Samp: si pranza e si discute di Torreira, sogno di mercato di mezza serie A, ma soprattutto di Praet, centrocampista di prospettiva. Con tutte queste trattative portate avanti in chiave futura, sarà un mercato estivo scoppiettante per la Juve. La società bianconera, forte di una rosa ampia e di qualità, si sta muovendo per dare ad Allegri due o tre ritocchi per compiere un ulteriore salto in avanti. Emre Can è ormai a un passo e nelle ultime ore si è configurata la possibilità che l'arrivo in casa Liverpool di Naby Keita a gennaio invece che a giugno liberi in anticipo il centrocampista tedesco: Marotta sta cercando di chiudere la trattativa il più in fretta possibile, assicurandosi un giocatore "giovane, fisico, con margini di crescita e che io prenderei al volo", mutuando le parole del connazionale Khedira.
In estate si aprirà inoltre l'asta per Alex Sandro, messosi sempre più ai margini del progetto bianconero e attratto dai milioni della Premier e non solo: oltre a Manchester City e Chelsea pare che anche il Paris Saint Germain voglia assicurarsi il brasiliano. In casa bianconera il sostituto è già pronto, formato in casa e svezzato dall'Atalanta: è Spinazzola, che insieme al compagno di squadra Caldara abbraccerà in estate la prossima vita. Resta da sciogliere il nodo di vice- Szczesny: il portiere polacco ha conquistato la fiducia di Allegri e della società, ricevendo l'investitura ad erede di Buffon quando il capitano deciderà, con tutta probabilità a fine stagione, di appendere i guanti al chiodo. Per il ruolo di secondo i nomi più gettonati sono quello di Marchetti, portiere 34enne ai margini del progetto Lazio e con contratto in scadenza, ma anche di Audero, giovane di scuola Juventus che sta disputando un'annata degna di nota con la maglia del Venezia.
Un postulato: il calcio di Mazzarri si alimenta di esterni, ed è proprio sulle fasce che si sta concentrando l'attenzione del mercato del Torino. Pur in giorni di pausa, con la squadra in vacanza fino a domenica quando tornerà ad allenarsi al Filadelfia, la società è al lavoro per mettere a puntino le strategie.
I nomi, dunque: l'attenzione granata si sta concentrando su Laxalt. Il motorino genoano piaceva a Mihajlovic e ha ricevuto il favore anche di Mazzarri; la trattativa è agevolata dal gradimento del Genoa per Acquah. Ci sono dettagli da limare, certo, ma gli obiettivi comuni potrebbero spingere verso uno scambio che farebbe comodo a tutti. Non così facile, invece, la pista Lazzari: la Spal per il suo esterno pretende otto milioni cash, troppi per un giocatore che deve ancora mostrare il meglio delle sue caratteristiche.
Da Napoli, invece, viene rilanciata l'opzione low cost Maggio, un fedelissimo di Mazzarri in scadenza di contratto ma ormai prossimo ai 36 anni , quindi cpoco affine ad una società che punta sui giovani. Pretoriano di Walterone è anche Capoue che piace ( pur costando parecchio), seguito a ruota dall'italo-brasiliano Bessa che è un perno del centrocampo del Verona e potrebbe diventare il rimpiazzo di Acquah; al posto di Gustafson (al Brescia) si rivedrà fin da domenica Lukic di rientro dal Levante.
Almeno nell'immediato non partirà invece Boyè: prima di cercare di assicurarselo Benevento, Celta Vigo e Verona dovranno aspettare che Mazzarri lo possa valutare in allenamento. Infine Belotti: da domenica tornerà ad allenarsi con i compagni in vista del debutto nel 2018 contro il Sassuolo. Sarà proprio il Gallo il primo acquisto del Toro di Mazzarri, con buona pace di chi lo corteggia, ultimo in ordine di tempo il Manchester United.
</doc>
<doc id="73" genre="journalism" gender="?">
L' impero del golf e il ragazzo Us Open, non vedo l' ora
Importare golf in America? Con Manassero si può. Ardmore, Pennsylvania, sobborgo ad ovest di Philadelphia. Da queste parti si ricordano ancora di Kobe Bryant, quando frequentava il Lower Merion High School. Dodicimila abitanti, il college di una futura stella della Nba e due campi di golf. Da oggi, il par 70 sarà il terreno di caccia dello Us Open, edizione numero 113 che conta tra le sue star un ragazzo veronese di vent' anni, Matteo Manassero. I favoriti sono altri, ma tutto il mondo del golf sa che il ragazzo ormai è pronto. A vincere un torneo major, uno dei quattro Slam del golf tra Masters, British Open, Pga e, appunto, Us Open. Di fronte ad una platea esigente come quella americana, che già da anni sente parlare del piccolo prodigio che a sedici anni giocava senza complessi coi campioni, e da neonato, come ha svelato a repubblica.it, si addormentava e si svegliava con biberon e videocassette del golf. Un destino già scritto, una storia tutta da scrivere. «Cercherò di stare in cima al leaderboard, sono in forma, non vedo l' ora di giocare e capire quel che succede» ammette Manassero alla vigilia del torneo più combattuto al mondo. In nessuno si allineano 9.860 giocatori, com' è successo quest' anno, nelle qualificazioni giocate su 111 percorsi. Matteo no, lui la gogna l' ha evitata. Vincendo un torneo che gli ha dato un posto all' Open e la consapevolezza del livello che può raggiungere alla sua età. A Wentworth, teatro del suo successo nel PGA Championship, c' erano undici componenti del team europeo che ha strappato la Ryder Cup agli americani, ormai certi di averla riconquistata. «Vincere quel torneo mi ha dato una grande spinta» ricorda ora, «soprattutto perché non stavo giocando così bene, ma alla fine la settimana è diventata splendida». Dietro il suo golf naturale, la forza mentale di chi non ha paura di un playoff. «Quando ho concluso il torneo primo a pari merito con Khan e Warren mi sono rilassato: da quel momento potevo cominciare a divertirmi». Altro che "braccino": il ragazzo ha vinto proprio nelle buche di spareggio, quando gli avversari, molto più esperti, hanno avvertito la pressione e sbagliato i colpi decisivi. Poi la dieta, settimane di regime alimentare stretto e allenamenti aerobici per ridurre il peso corporeo di sette chili. Adattando il fisico a un nuovo equilibrio e trovando slancio per lo swing. Manassero non teme più come prima il gioco lungo, ma certo qui allo Us Open sa che il suo drive, il suo colpo iniziale, potrebbe essere competitivo sulle ridotte distanze del Merion Golf Club. Lo conferma («Gli short hitters hanno molte più possibilità di vincere») anche il vincitore dello scorso anno, Webb Simpson, pronto a fare un passo indietro di fronte, soprattutto, a sua maestà Tiger Woods. Impressionante fino all' ultimo torneo in cui ne ha combinate di tutti i colori, ma la sensazione dei rivali - Matteo compreso - è che la macchina mangia-major sia di nuovo in funzione. Il suo bilancio, fermo dallo Us Open 2008 a quattordici Slam vinti, è pronto a essere aggiornato. Tiger ha anche incassato le scuse di Sergio Garcia, che si era lasciato andare a una battuta di stampo razzista citando il fried chicken che viene associato allo stereotipo degli afroamericani. «È un argomento chiuso. Tra poco inizia l' US Open, concentriamoci su quello» ha tagliato corto il campione che non lascia indifferente nessuno. Nemmeno l' ex moglie rispuntata dalla sua ricca separazione per impugnare le fotografie dei figli accanto a Tiger e la nuova fiamma Lindsey Vonn. Chissà se Woods riuscirà a fare quel che gli riusciva così bene prima degli scandali, della crisi e degli infortuni: vincere, e far parlare di golf anche chi pensa che lo swing sia uno stile musicale.
</doc>
<doc id="74" genre="journalism" gender="?">
L'ANFITEATRO DELL'ANTICA CAPUA
È la domenica del Fai e frotte di ragazzini accompagnati dalle insegnanti si riversano verso l'entrata. Altri con il kimono bianco addosso si preparano ad una gara di karate e vanno verso i tatami montati sul praticello. Per un esploratore solitario come me è un fastidio. Ma poi comincio a "guardare". E vedo un'iniezione di vita in un posto sempre troppo deserto. Disordinata quanto vuoi, caciarona distratta irridente, ma sempre vita, e va bene così. Vuol dire che la visita avrà un sottofondo sonoro come il mugghiare del vento nei cunicoli della terra. La piazza davanti all'Anfiteatro Campano a Santa Maria Capua Vetere è un percorso a scendere verso l'area archeologica ed è circondata dalle case che qui e là conservano l'antica trama rurale. Nei tufi che da queste parti sono grigi, nella sagoma dei muri di cinta, nei portoni. Tutto il resto è sovrapposizione di balconi piani intonaci mansarde. Intorno ai tronchi dei pochi alberi uomini con le biciclette si sistemano per una partita a carte. Il cielo è rischiarato dopo le piogge della settimana. E l'aria è tiepida. Ma d'estate deve essere un assalto alla conquista dei pezzetti d'ombra risparmiati dalla tenacia del sole. Uomini con i giubbotti fosforescenti controllano la situazione e davanti al bar una distesa di tavolini è occupata da decine di ragazzi che mangiano tutti, ma proprio tutti come in una sequenza pubblicitaria, una pizzetta avvolta nella carta gialla. Quella buona per disegnare. È la domenica del Fai e non si paga il biglietto. Il primo ordine dell'Anfiteatro in pietra bianca brilla e si porta sulle spalle tutto il resto. Salgo le scale e il colpo d'occhio è favoloso. La struttura della cavea gira intorno e il centro è ricoperto da un prato bucato dai vomitori dei sotterranei. Ma la superficie scabrosa così a portata di mano luccicante di sole come fosse disseminata di gocce d'acqua fa pensare ad una formazione naturale, una montagna di pietrame, una cosa uscita così dalla terra. Sarà che quello che invece fanno gli uomini di oggi non è dello stesso genere. Basta guardare oltre il profilo la città con l'inevitabile occupazione del cielo, con il campionario di tettoie abbaini torrini cornicioni. Ho sempre pensato ad un consumo di cielo brutale quanto quello del suolo. Non è " questa" città ma " tutte" le città, e qui non c'è niente di più che in un qualsiasi altro posto in ogni latitudine. Ma la bellezza scaccia via ogni pensiero cattivo. L'Anfiteatro secondo soltanto al Colosseo fu sede di una grande scuola di gladiatori. Da qui nel 73 a.C. partì la rivolta di Spartaco. Penso allo sguardo fiero di Kirk Douglas appeso alla croce nell'indimenticabile film di Stanley Kubrick mentre aspetto che la fila di alunni finisca di salire dall'unica scaletta di accesso ai sotterranei. Uno dietro l'altro, ne spunta sempre un ennesimo vociante e senza fretta. Quando sono sotto la luce scende dall'alto e come in un elenco fa emergere la pietra bianca striata, le tessiture dei mattoni smangiucchiati dal tempo, i canali al centro dei percorsi ancora con un velo d'acqua che devi superarli con un balzetto e atterrare dove le erbe e i muschi hanno attecchito, e poi i capitelli poggiati in terra tra ceppi di colonne sullo sfondo dei piloni gli archi le coperture voltate. Sento una guida parlare degli orrori degli schiavi mandati a morire ed ha il tono di una notizia di cronaca. Il monumento è una permanenza di "locus" oltre ogni considerazione di bene e male, è fatto di materia e di tempo e questo ha una sacralità incosciente. Lascio l'antica Capua e dopo una giornata nomade la sera mi ritrovo sulla strada tra le due Capua. Supero l'inquietante muraglione della Caserma con i vetri aguzzi in cima, l'abbandono delle fabbriche che conservano una perduta qualità dello spazio e dell'idea, i caseifici le concessionarie e i bar. Fino alla nuova Capua di fondazione medioevale quando si insediò nell'ansa del Volturno a seguito della distruzione della Capua romana e un periodo di dispersione degli abitanti sfuggiti ai vandali e approdati ai "vichi" del territorio. E passeggiando per le strade fiancheggiate dai palazzi con gli architravi dei portali inscritti di storie di potere politico ed ecclesiastico che è la cifra del luogo, sento le ali protettive delle matres porose e abbozzate. Dalle sale del Museo Campano come fanno le madri di queste terre, quelle taciturne e antiche incapaci magari di un gesto espansivo ma sempre pronte a farti indossare una maglia fresca di bucato, proprio come loro pare che accompagnino i passi degli uomini sulle selci bianche.
</doc>
<doc id="75" genre="journalism" gender="?">
L'INFERNO DEI CENTRI PER L'IMPIEGO
Nel Centro per l'impiego di Palermo la situazione è oltre il limite del collasso. Lunghe file di disoccupati stazionano, fin dalla notte, davanti agli uffici, nella speranza di poter essere ricevuti per godere dei servizi offerti. Molto spesso la lunga attesa è vana, perché anche chi ha passato l'intera nottata all'addiaccio non riesce ad arrivare allo sportello, in tempo utile, a causa del lento scorrere del turno dovuto alle endemiche carenze di personale. La tensione è sempre alle stelle, e ciò è talvolta degenerato in aggressioni fisiche a danno dei dipendenti.
A seguito di molteplici riforme, in genere meramente cartacee, sono cambiate le denominazioni delle strutture. Prima si chiamavano "Uffici di collocamento", oggi " Centri per l'impiego". Ma la realtà non cambia. L'inefficienza domina sovrana e lo stesso personale non possiede la preparazione necessaria per svolgere le funzioni di politica attiva del lavoro che oggi spettano alle istituzioni operanti nel mercato del lavoro. Certo, non sono più i tempi in cui gli Uffici di collocamento gestivano un potere non indifferente, perché compilavano le liste per l'avviamento al lavoro dei disoccupati. E poiché un'elevata posizione in graduatoria era decisiva per la conquista di un posto di lavoro, la storia è ricca di casi di corruzione e di turpi mercimoni. A tal punto che erano frequenti gli arresti di massa di vari impiegati, rei di avere favorito alcuni senza lavoro in cambio di denaro o di altri illeciti.
Le recenti riforme della disciplina del mercato del lavoro hanno attribuito nuovi e rilevanti compiti ai Centri per l'impiego specie nella direzione dell'assistenza e dell'orientamento per la ricerca di un posto di lavoro, accanto alle più tradizionali attività di certificazione dello stato di disoccupazione ai fini dell'accesso a vari benefici fra cui i trattamenti di sostegno del reddito in caso di disoccupazione. Tuttavia, da come risulta dagli allarmati bollettini divulgati dai mezzi di comunicazione, gli utenti di tutti questi servizi si scontrano con un impenetrabile muro di gomma.
La necessità di un radicale intervento è, pertanto, davanti agli occhi di tutti. D'altra parte, è del tutto paradossale che le istituzioni pubbliche non siano in grado di rispettare i doveri costituzionali di fornire adeguato aiuto ai cittadini senza lavoro e siano completamente incapaci di attuare, con efficienza, le prescrizioni legislative esistenti a tale riguardo. Siccome in Sicilia la gestione dei Centri per l'impiego è di competenza dell'ente Regione, è quindi tale ente a dover adottare tutte le misure utili. Anzitutto vanno ingrossate le dotazioni di personale per fronteggiare le lamentate carenze e l'ampia massa di soggetti che cerca di accedere ai servizi. Non va trascurato, infatti, che l'Isola è tra i primi posti della classifica nazionale della disoccupazione, ma appunto la risoluzione di tale emergenza richiede ricette appropriate.
Posto che, stando alle costanti osservazioni della Corte dei conti, la Regione nel suo complesso ha un'eccedenza di impiegati, nulla dovrebbe impedire il varo di trasferimenti forzati nelle sedi dove c'è bisogno di risorse umane. Inoltre, andrebbero snelliti al massimo tutti gli adempimenti burocratici, evitando che il cittadino debba perdere intere giornate solo per consegnare a mano una dichiarazione o per farsi mettere un timbro. Tutte le pratiche dovrebbero così essere gestite in via informatica, abbandonando le attuali procedure di stampo medioevale. È quindi indispensabile un radicale cambio di impostazione. Così, l'utente potrebbe presentare ogni istanza online e dovrebbe essere l'ufficio a vagliarla e a comunicargli, con rapidità, i relativi risultati.
Altra e importante questione è quella dell'attivazione, a livello regionale, di una vera politica industriale e per il lavoro che favorisca la nascita di nuove imprese e la crescita dimensionale di quelle già presenti, in modo da dare risposta alla drammatica fame di lavoro diffusa nell'Isola. Tuttavia, sembra che parte del ceto politico rimanga, con ostinazione, alquanto insensibile a tale problema. O meglio: c'è chi tenta di sfruttarlo a proprio uso e consumo con mezzi illeciti. Infatti, appena insediatosi il nuovo Parlamento regionale, la magistratura ha messo sotto inchiesta diversi politici per il reato di voto di scambio: e cioè ipotesi in cui l'indagato, in cambio del consenso elettorale, prometteva un lavoro o un qualsivoglia sussidio. Così la dura legge dei "fatti" smentisce l'ormai flebile speranza che questa terra possa un giorno diventare semplicemente normale.
</doc>
<doc id="76" genre="journalism" gender="?">
L'Italia che riparte da makers e fablab
IDATI sui tanti ritardi italiani sull'innovazione sono noti e consolidati.
Ma i nostri recenti primati no.
Eppure denotano una vera riscossa digitale in corso, una rete di movimenti dal basso che dimostrano ogni giorno che l'Italia s'è desta e si è rimessa in moto. Lo dico a prescindere dal governo. Parlo di cose concrete e belle che accadono nella società civile.
Fenomeni per i quali siamo fra i primi non solo in Europa ma nel mondo. Prendete i fablab, i laboratori di fabbricazione digitale, che in pratica sono dei locali tipo garage dove dei ragazzi - i "makers" prototipano le loro invenzioni usando stampanti 3D, macchine a controllo numerico ed elettronica low cost come Arduino.
Ebbene, il primo italiano aprì a Torino nel 2011, ed eravamo uno degli ultimi paesi del mondo ad averne uno: ora ce ne sono un centinaio e solo gli Stati Uniti ne hanno di più. Ci sono poi le startup, ovvero le nuove imprese, spesso digitali, con le quali si vuole mettere sul mercato un prodotto o un servizio innovativo. Ebbene nel registro ufficiale del ministero dello Sviluppo Economico ce ne sono quasi cinquemila. Sono tantissime. Non saranno tutti fenomeni, molte falliranno, ma molte quest'anno sono cresciute, si vedono round di finanziamenti a due cifre, insomma la direzione è giusta, i ragazzi ci credono alla possibilità di crearsi un lavoro.
Infine ci sono i coderdojo, ovvero questi laboratori dove i bambini imparano informatica e robotica giocando. Gratis, perché lo fanno le insegnanti fuori orario, per passione.
Bene, nessun paese nel mondo ne ha tanti. Un fenomeno che va accanto al successo della piattaforma Programmare il Futuro con la quale gli insegnanti imparano ad insegnare il digitale. Insomma tanta roba, che fa sperare in un futuro migliore. Non "fuffa digitale".
</doc>
<doc id="77" genre="journalism" gender="?">
L'OBIETTIVO è quello di dare supporto concreto alle persone con disabilità che vogliono praticare sport, sostenendo al tempo stesso le associazioni che in tutta Italia lavorano in questo senso. Il binomio sport-disabilità è ormai nel Paese una realtà sempre più consolidata e questo anche grazie a iniziative come il bando di OSO di Fondazione Vodafone Italia che, con un finanziamento di oltre 2 milioni di euro, ha selezionato 23 progetti, su oltre 600 partecipanti, proprio per avvicinare le persone disabili all'attività sportiva.
La selezione ha coinvolto un comitato di valutazione composto da esperti del settore, giornalisti e professori universitari. Tra i criteri usati per la scelta, la varietà delle discipline sportive, l’equilibrio delle aree geografiche di intervento e il bilanciamento delle diverse disabilità affrontate, in linea con l’obiettivo di offrire a tutti la possibilità di praticare un'attività ed essere semplicemente atleti. Dalle bocce al paddle, dal rowing all'equitazione, dal volley alla scherma, passando per affascinanti progetti di multisport, le iniziative premiate sono una più interessante dell'altra, e potranno ora prendere vita e diventare parte integrante della vita di centinaia di persone, creando una rete che coinvolge non solo ragazzi e ragazze disabili ma anche le loro famiglie. Qui l'elenco dei progetti vincitori.
"Con oltre mille realtà presenti sulla piattaforma e oltre 400mila euro raccolti attraverso il crowdfunding - spiega Maria Cristina Ferradini, consigliere delegato di Fondazione Vodafone Italia - a meno di un anno dal lancio OSO (acronimo di "Ogni sport oltre" che gioca con la prima persona del verbo "osare", n.d.r.) è già un punto riferimento per lo sport paralimpico in Italia. E oggi con i ventitrè progetti selezionati da questo nuovo bando, Fondazione Vodafone conferma il suo impegno nel voler rendere lo sport un diritto di tutti, oltre le barriere della disabilità".
OSO è la piattaforma digitale promossa da Fondazione Vodafone e lanciata un anno fa per mettere in contatto persone con disabilità, istruttori e professionisti sportivi al fine di trovare tutte le informazioni utili per praticare sport, conoscere i centri sportivi rivolti ai disabili più vicini e scoprire le storie, sempre molto emozionanti, di chi attraverso l'impegno e la passione è riuscito davvero a superare ogni barriera.
Il sito è suddiviso in sezioni con una parte informativa di news, approfondimenti e storie, una di geolocalizzazione delle strutture accessibili filtrate per sport e tipologia, una per la community, in cui condividere le proprie storie, leggere le testimonianze e cercare professionisti e tecnici che possano supportare la propria preparazione, e infine una sezione dedicata ai progetti delle associazioni che lavorano sul territorio.
La piattaforma è aperta a tutte le associazioni che vogliono far conoscere il proprio progetto e accedere a una raccolta fondi da parte degli utenti; il crowdfunding è supportato da Eppela. OSO offre inoltre un servizio gratuito per chi vuole avere informazioni sugli sport paralimpici ed entrare in contatto con le associazioni sul territorio: un orientatore sportivo ("Iron mind") risponderà al numero verde 800.722.003.
</doc>
<doc id="78" genre="journalism" gender="?">
L'ORIZZONTE DI SCHULZ
Una verifica a metà legislatura: tra due anni. Ai socialdemocratici in subbuglio Martin Schulz sta tentando di allungare la carota della crisi di governo anticipata per addolcirne l'umore. Ma è difficile capire se la promessa di staccare la spina alla Grande coalizione rabbonirà i 600 delegati che domenica prossima animeranno il congresso straordinario di Bonn, chiamato a ratificare l'avvio del dialogo per il Merkel quater. Al momento, l'atmosfera è cupa. A microfoni spenti, due fonti governative della Spd scommettono su un "sì" strappato sul filo — 55/45 — ma c'è anche un deputato convinto che finirà 51 a 49. Per il "no". La partita, ha ammesso lo stesso Schulz, è aperta: «Difficile prevedere il risultato». Che discesa agli inferi per un uomo che neanche un anno fa aveva incassato un incredibile 100% a un altro congresso.
Ironia del destino, l'ex sindaco di Würselen si gioca moltissimo nella regione da cui proviene, il Nordreno- Westfalia. Il Land del Reno e delle industrie della Ruhr, roccaforte operaia e " cuore rosso" del Paese. Quando la Spd perse le elezioni in Nordreno-Westfalia, nel 2005, il cancelliere socialdemocratico Schröder indisse elezioni anticipate. La sconfitta era troppo grave. Dodici anni dopo, è a Dortmund e a Düsseldorf che Schulz si è precipitato, in questi giorni di vigilia, per tentare di convincere i 144 delegati, quasi un quarto del totale, a dargli fiducia per una terza riedizione dell'alleanza con Merkel. Ma non è facile. E intanto da Berlino, dalla Turingia e dalla Sassonia-Anhalt, sono arrivati sonori dei "no" alla Grande coalizione. Da Amburgo e dal Brandeburgo sono invece giunti dei "sì". Idem da alcuni sindaci di peso e da tutti i maggiorenti del partito. Ma per una fetta importante della Spd, la montagna delle pre- consultazioni per la GroKo ha partorito un topolino: un altro motivo di rabbia nei confronti di Schulz.
Intanto, qualcuno comincia a disegnare scenari. Il primo, il peggiore, è che la Spd porti alle estreme conseguenze l'attuale, involuta e tardiva crisi di identità e bocci la GroKo. In quel caso, l'ex presidente del Parlamento Ue dovrebbe lasciare e si aprirebbero due scenari: governo di minoranza o elezioni. Altrimenti, se Schulz la dovesse spuntare, comincerebbe il Merkel quater con la spada di Damocle della verifica di metà mandato. Se la Spd volesse spegnere le luci, avrebbe poteri molto limitati. In Germania esiste la sfiducia costruttiva — un partito non può mandare a casa un esecutivo se non ha pronta un'alleanza alternativa — e con gli attuali numeri in Parlamento la Spd avrebbe enormi difficoltà a costruire quell'alternativa. Non resterebbe che convincere Merkel a farsi sfiduciare dal Bundestag.
L'ipotesi di un governo "a tempo" era già emersa nei mesi scorsi e qualcuno ha azzardato l'ipotesi che Merkel potesse essere catapultata in Europa a fare la presidente della Commissione Ue. Ma a Berlino diverse fonti scuotono la testa. Merkel dovrebbe diventare la Spitzenkandidatin dei Popolari europei per ambire a quel ruolo. Indebolita com'è attualmente, è improbabile che possa avere la forza di farsi issare su quella poltrona, tra due anni.
E poi c'è già qualcuno che ha fatto circolare una candidatura per Bruxelles: Emmanuel Macron. Secondo indiscrezioni, avrebbe pronta la candidatura di Christine Lagarde per la presidenza. Pur non appartenendo Macron alla famiglia politica dei popolari, se convincesse Berlino ad appoggiare Lagarde, potrebbe garantire in cambio il suo endorsement a un tedesco per un altro, importante ruolo: quello della presidenza della Bce. L'asse franco-tedesco è anche questo. E nel valzer di poltrone che sarà " l'anno europeo" 2019, il duo Macron- Merkel peserà molto.
</doc>
<doc id="79" genre="journalism" gender="?">
L'anello di Palazzo Madama che racconta la storia del primo vero latin lover
Magari per vantarsi con gli amici all'osteria non avrà detto proprio «Ahò, ho conoscciuto ‘sta bbionda nordica. Nun za cucinare, ma cià du' gambe che nun finiscono mai». Comunque quest'oggettino è la prova ontologica del primo latin lover della storia che si baccaglia una turista tedesca. E se la sposa. Un anello nuziale. Una fede in oro puro con su incisi i nomi, proprio come oggi. «Stefani / Valatru». È una lingua che sta rapidamente virando al volgare e dove le declinazioni sono ormai un'opinione. Ma il senso è chiaro: «Da Stefano a Waltraute». Lui latino, lei ostrogota con nome da valchiria. Non è Wagner né la «Norma». È una delle chicche custodite nelle bacheche del Museo di Arte Antica a Palazzo Madama, minuscola in mezzo a tesoroni che schiacciano con la loro bellezza mozzafiato. Guido Curto e le sue Indiana Jones l'hanno rimessa in luce ancora di recente nella mostra «Odissee».
Una storia minima — un matrimonio misto fra un romano e una germana — che però merita di essere raccontata. Se non altro perché sta in una delle svolte della stirpe umana che hanno qualcosa da insegnare ad ogni epoca. E perché l'anello di Torino è l'unico pezzo al mondo a testimoniarlo.
Siamo attorno al 490-500 dopo Cristo, campagne attorno a Vercelli. La proprietà terriera è ancora in mano ai latini. Dalle loro villae governano il latifondo, sempre meno coltivato perché il Medioevo è iniziato davvero. Le strade consolari degradano ogni giorno. La produzione ristagna.
L'economia è sempre più a km zero. Gli uomini nuovi sono gli Ostrogoti. Etnia germanica. Classe militare, artigiani, temibili mercanteggiatori di congiure e di potere. Hanno sconfitto Odoacre che una ventina d'anni prima ha messo fine all'Impero d'Occidente. Il loro re è Teodorico. Quello dei palazzi e dei mosaici di Ravenna, per capirci. Uno che studia da bizantino e per accreditarsi chiama come consiglieri i filosofi Severino Boezio e Aurelio Cassiodoro. È un popolo potente, spregiudicato, già integrato eppure ancora solcato dal sogno malinconico di far dimenticare l'odore d'orda e di capanna. Di acquisire quello che — in un'economia in cui la moneta è quasi scomparsa — resta l'unico, irresistibile contrassegno di potere: la terra. Tantopiù che i nuovi possidenti vengono esentati per legge dall'imposta fondiaria.
Così i clan ostrogoti e le superstiti gentes latine stringono accorte politiche matrimoniali. I primi cercano legittimazione e prestigio, le seconde la protezione politica dei nuovi dominatori.
Anche se non funziona sempre.
Cristina Maritano è la conservatrice del Museo che più ha studiato questo periodo: «Teodorico a un certo punto proibisce i matrimoni misti perché cerca di ingraziarsi politicamente l'Imperatore d'Oriente. Non ci riuscirà.
Scoppierà la guerra greco-gotica, che è una pagina sottovalutata ma durerà trent'anni e darà la vera svolta al Medioevo in Occidente».
Come l'anello sia arrivato a Palazzo Madama è una storia nella storia. 1938: l'antiquario torinese Pietro Accorsi acquista da un contadino di Desana una quarantina di pezzi venuti alla luce in circostanze rimaste avvolte nel mistero.
Tecnicamente il ritrovamento è quello che gli archeologi chiamano un «tesoretto». Non un tesoro vero e proprio, assemblato in modo organico e affidato ai secoli a venire per uno scopo rituale come una sepoltura, ma eterogenei gioielli di famiglia che le donne del clan custodiscono e si tramandano fra generazioni.
Reperti strepitosi. Accorsi li offre all'amico Vittorio Viale, il grandissimo direttore del Museo Civico, che li aggiunge alla già ricca collezione e li espone subito con orgoglio. Racconta Maritano: «Un altro pezzo di quel tesoretto è esposto fino al 21 maggio alla mostra PerFumum: un'ampollina d'oro traforata, che le signore dell'aristocrazia gota portavano al collo come pendente per diffondere essenze profumate».
«Stefani / Valatru». Di loro due invece non sappiamo quasi nulla.
Non un'epigrafe, una lapide, un cippo o un catasto ci tramanda a quale gens appartenesse Stefano.
Forse possiamo identificarlo con lo Stefano ricordato da Cassiodoro come alto funzionario regio, con quello che Ennodio nel 506 cita come «Vicarius Italiae», o magari con lo Stefano menzionato nel 509 dal vescovo di Pavia come «nobile ligure». Solo ipotesi suggestive. Forse abitava in una delle multietniche città dell'epoca, crocevia di latini, barbari, greci, ebrei e orientali, o in una villa nelle campagne rinselvite tra la Sesia e il Po.
Waltraute usciva da un vicino villaggio di legno e pietra, munito e industrioso come l'insediamento goto di Collegno poi riutilizzato dai Longobardi, o quello di Frascaro nell'Alessandrino, venuto alla luce negli anni Duemila.
Maritano: « È probabile che sfoggiasse bellissimi pendenti in oro e a campi di smalto color sangue e smeraldo come quelli ritrovati assieme all'anello, prodotti da una delle tante proto- industrie orafe ostrogote disseminate per la via Emilia » . Il matrimonio avrebbe saldato un'alleanza. Stefano avrebbe avuto accesso alla carriera pubblica riservata ai rampolli dei nuovi padroni. I figli avrebbero imparato la lingua gota. Magari sarebbero stati battezzati con un nome germanico dall'etimo a base di « guerra » , « forza » , « fedeltà » , e sarebbero stati educati nei loro costumi militari.
« Stefano era cristiano niceno- calcedoniano, ossia cattolico — spiega Maritano — , Waltraute quasi certamente aveva conservato la fede ariana dei padri » . Un'eretica, quindi.
« Ma il dibattito teologico del tempo infiammava soltanto i Concilii e le alte gerarchie ecclesiastiche. Molti latini seguivano ancora gli antichi riti pagani e i matrimoni misti erano tollerati. Nella pratica si aggiustava tutto facilmente » .
Certo fu un matrimonio d'interesse, se anche d'amore non si sa. Ma se è vero che Waltraute in antico tedesco significa « forte dominatrice » , è probabile che il bellimbusto alla fine abbia trovato pane per i suoi denti.
</doc>
<doc id="80" genre="journalism" gender="?">
L'incendio del ‘ 36 e quella tinta viola che urtò la Callas
Quando qualcuno si fa male non c'è mai da scherzarci su. Ma per fortuna gli incidenti in teatro sono quasi sempre innocui. L'ultimo in ordine di tempo è quello della famigerata "Carmen" politically correct di Firenze con il finale riscritto in chiave antifemminicidio. Quando la sigaraia cerca di scaricare la pistola su Don José il grilletto fa cilecca due volte. E lui, con somma prontezza di spirito, sceglie di immolarsi con un provvidenziale infarto. Una nemesi liberatoria verso le pruderies dei nuovi pedagoghi. Sono aneddoti destinati a entrare nella perfida memorialistica di volumi come i due "Disastri all'opera" dell'inglese Hugh Vickers, pubblicati da Macmillan nel 1979 e arrivati in Italia solo una dozzina d'anni dopo. Oggi il compito di tenere il conto è affidato ai blog dei melomani. Gente che sa tutto, è di una crudeltà micidiale e non perdona niente a nessuno. Così, spesso, basta un niente per cucire addosso a un'opera, a un allestimento o a un artista la famigerata patente, a condannarlo a un'esistenza grama o a una precoce damnatio memoriae. Sarà per la precisione sabauda nel fare le cose con cura, o perché si affaccia su piazza Castello che notoriamente - per la vulgata della Torino magica - è il centro delle energie bianche e positive: ma il Regio nei blog delle jelle non lo trovate quasi mai. Un po' anche perché, la volta che gli è capitato, è stata talmente grossa da pagarsi la sfiga per sempre.
Stiamo parlando naturalmente della notte tra l'8 e il 9 febbraio 1936. In cartellone si dà "Liolà" di Giuseppe Mulè: melodramma tardo-verista d'ambiente siciliano tratto dall'omonima commedia di Luigi Pirandello. La scintilla scoppia sotto il palco: tanto legno attraversato da una miriade di cavi elettrici. Di lì l'incendio si propaga alla sala, alla platea, ai palchi, «improvviso e violentissimo» come recitano le cronache .Alle due di notte piazza Castello è gremita di migliaia di torinesi accorsi ad assistere, impotenti, al rogo di un simbolo della città. Ori, stucchi e broccati della sala barocca disegnata nel 1740 da Benedetto Alfieri non esistono più. E quando nel 1973 Carlo Mollino annida nel guscio di quei mattoni anneriti la sua creatura nuova e visionaria, lo fa da par suo. La ristrutturazione, una ventina d'anni fa, ha cancellato il suo beffardo boccascena a forma di teleschermo. Ma la provocazione maggiore fu dargli il colore tabù per eccellenza. Pareti, pavimenti, sala, palco. Cinquanta sfumature di viola. Le cronache narrano che Maria Callas, chiamata dal sovrintendente Giuseppe Erba a curare la regia dei "Vespri Siciliani" assieme a Giuseppe di Stefano, appena messo piede in teatro si sia infuriata come un toro davanti a una muleta. Pare che la Divina abbia preteso addirittura che il teatro venisse totalmente ridipinto, pena la rottura del contratto: un salasso mica da ridere e una figuraccia mondiale.
E su un'altra cosa Mollino ha toppato. Le scale mobili, volute per collegare con gesto aereo i diversi livelli, sono ferme da molti anni. Nei viaggi inaugurali i loro ingranaggi hanno pinzato e tritato strascichi e tacchi a spillo delle signore torinesi. Un peccato decisamente imperdonabile anche a un genio coi baffi.
</doc>
<doc id="81" genre="journalism" gender="?">
L'orgasmometro: "Così misuriamo il sorprendente piacere femminile"
All'università di Tor Vergata è stato messo a punto un test per scandagliare la vita segreta delle donne. Che è molto più ricca di autoerotismo e molto più indipendente dall'idea del partner fisso di quanto non si credesse. La ricerca pubblicata su Plos One
LE CONFIDENZE delle donne, raccolte nell'anonimato, raccontano di una vita sessuale che è capace di essere autonoma. Molto complessa e variegata, e questo si sapeva. Ma più indipendente del previsto: slegata cioè dalla solidità di un rapporto sentimentale. Arricchita, quasi autoalimentata, da un autoerotismo dalle fantasie vivaci, che in quasi due donne su tre è più frequente di una volta alla settimana. "La conoscenza di sé, quasi un allenamento al piacere, facilitano l'orgasmo. Trascurare la propria dimensione sessuale, per le donne ancor più che per gli uomini, non sembra far bene al raggiungimento del piacere. Che lungi dal diminuire, almeno nelle fasce d'età che abbiamo osservato sembrerebbe aumentare con il tempo".
 
Emmanuele Jannini insegna endocrinologia e sessuologia medica all'università di Roma Tor Vergata ed è past president della Società italiana di Andrologia e Medicina Sessuale. Esiste un modo per misurare l'intensità del piacere femminile?, si è chiesto insieme a un gruppo di colleghi delle università di Roma La Sapienza, L'Aquila e Firenze. "Abbiamo quindi messo a punto il primo orgasmometro femminile: un test da fare sul web, quindi anonimo, in cui le donne erano libere di dire quel che non pubblicherebbero mai su Facebook". La struttura del test, paradossalmente, è mutuata dai questionari usati per misurare l'intensità del dolore. "Dolore e piacere hanno in comune il fatto di essere esperienze soggettive e interiori. Non esiste un termometro per misurarle" spiega Jannini.
 
Oggi i risultati iniziali del primo metodo "per misurare la percezione dell'intensità soggettiva dell'orgasmo nelle donne" sono pubblicati  dall'importante rivista Plos One. Si tratta pur sempre di un metodo soggettivo: risonanza magnetica, doppler e altri strumenti diagnostici cominciano ad affacciarsi in sessuologia, ma con un uso ancora circoscritto. "Quel che osserviamo è solo la punta dell'iceberg di un mondo molto complesso" racconta Jannini. L'orgasmometro maschile, che esiste da tempo, ci dice per esempio che l'orgasmo, quando viene raggiunto, è sempre intenso. In genere solo l'eiaculazione precoce può causare un piacere dimezzato. Nelle donne invece i risultati dell'orgasmometro sono assai più variegati". Alla prima tappa della ricerca hanno partecipato 526 donne, ma altri questionari saranno messi a punto in futuro. Il tema è d'altronde complesso e i primi a discuterne furono Zeus ed Era, che chiesero un parere a Tiresia su chi provasse sensazioni più intense. L'indovino, che aveva avuto il privilegio di cambiare sesso, rispose: se il piacere è diviso in dieci parti, una è riservata all'uomo e il resto alle donne.
 
"La maggior parte del campione aveva fra i 19 e i 35 anni. Confrontando i due estremi, l'intensità degli orgasmi aumentava con l'età" conferma Jannini. Anche se 8 donne su 10 si trovavano una relazione stabile, il loro piacere non era superiore rispetto alle single. Il 62,8% di loro si masturbava più di una volta alla settimana. Tanto più frequente era l'autoerotismo, tanto più alti i valori dell'intensità dell'orgasmo. E questo aspetto ha colpito non poco i ricercatori: "Sappiamo che il perdere il controllo, il mollare le redini, sono requisiti essenziali per il piacere femminile. Allo stesso tempo però è importante conoscersi, direi quasi allenarsi in senso fisico e mentale all'orgasmo. E questo può passare attraverso la masturbazione". Il meccanismo sessuale delle donne è più fragile di quello degli uomini, spiega infatti Jannini: "Costruirsi le esperienze, riconoscere i segnali del proprio corpo, seguirli e abbandonarvisi, capendo quando è il momento di perdere il controllo sono gli ingredienti che permettono di avere un orgasmo intenso. L'uomo lo raggiunge quasi in ogni condizione, per le donne invece è meno scontato". Nulla di più lontano dunque dal lazzo secondo cui è il maschio imbranato a fare la donna frigida. "Frase di un maschilismo brutale" la definisce Jannini. La donna, si scopre ancora una volta, è più padrona del proprio destino di quanto non si creda.
</doc>
<doc id="82" genre="journalism" gender="?">
LA BELLEZZA ASSEDIATA DI SAN LEUCIO
Uno con i capelli tinti, te ne accorgi dai fiocchi rossastri che rendono ancora più mostruosa la contraddizione con le rughe del viso, si mette in una nicchia d'ombra difronte ai compagni di visita in attesa della guida e come un oratore dice che Salvini vuole salvare l'Italia e che certo ci riuscirà. No pietà, persino qui dove sono arrivato con un indefinibile senso di oppressione per le notizie scaraventate in macchina dalla radio di centinaia di poveri cristi lasciati da cinque giorni su una nave in mezzo al mare. Ma il complesso di San Leucio ha la magia della pace. Il sole è tiepido, il cielo spruzzato di qualche brandello bianco e si sentono i grilli. Le parole delle persone si dileguano per un istante. Ma può bastare. Da quassù il colpo d'occhio è incredibile. In primo piano la stecca di case basse, con gli intonaci bianchi ocra gialli, ogni pezzo una decorosa unità individuale, destinate agli operai nell'utopia di un monarca illuminato e assoluto di realizzare nella sua Ferdinandopoli una colonia agricola e manifatturiera dove ci fosse una totale integrazione tra industria vita quotidiana e natura. Tiro fuori questo dai miei ricordi di storia e mi viene in mente l'ex Siag a Marcianise dove si perseguivano gli stessi intenti un paio di secoli dopo. La Real Colonia fu istituita da Ferdinando IV di Borbone nel 1789 intorno al Palazzo del Belvedere con l'ambizione di fondare una comunità di uguali attraverso l'educazione primaria obbligatoria, la parità tra lavoratori uomini e donne, la partecipazione alla gestione dei beni. In seguito diventò un centro di produzione della seta di prim'ordine. Oltre, la piana infinita fino alle gobbe del Vesuvio e ancora più lontano fino al profilo femmineo di Capri sulla linea del golfo. E in mezzo la mole della Reggia, unica emergenza riconoscibile nell'immenso pulviscolo edilizio che salda ogni vuoto. Tipo paesaggio da Blade Runner. E in ogni occupazione sembra dispiegarsi il racconto di quello che avrebbe potuto essere e non è stata la gestione di un territorio generoso e vituperato. Proprio qui c'è un'idea complessiva di insediamento, la possiamo chiamare città, dove affianco al progetto architettonico ce n'è uno economico. Cioè una forza che ha grande incidenza sui comportamenti umani e sociali ma non ci mette niente a diventare arida, perciò c'è anche la dimensione passionale del progetto. Reciproco bisogno direi. Il progetto di San Leucio fu affidato a Collecini, allievo di Vanvitelli e progettista del Real Sito di Carditello. Invece: dove è il piano in questo scriteriato consumo di suoli che si distende fino all'orizzonte? Ma da questo punto di vista si può avere il distacco del geografo che sale in alto amplifica lo sguardo e traccia una mappa, solo che una volta su si può sorvolare la realtà senza contaminarsi di ogni schifiltà fino a scoprire solo così che nel reticolo delle crepe resta insediata una straordinaria incompiuta bellezza. È tempo di voltarsi verso il monumento. Ma lo faccio da giù in una sorta di visione omologa a quella sul paesaggio. E in effetti sto guardando un altro paesaggio. Il Belvedere stereometrico e rigoroso, le scale bianche che protendono l'affaccio sulla piana, la sequenza di edifici rosati con la folla dei comignoli arcigni, le ciminiere di mattoni avvolte dalle edere, i cortili con le palme e le statue, il basamento con le scale che scendono tra le erbe bruciate dal caldo, l'edificio bruno della filanda allungato come una moderna fabbrica e quello sopra dove venivano allevati i bachi prima della trattura. E sullo sfondo la collina brulla e il cielo azzurrissimo. Alcune ragazze corrono e hanno spalle rigate di sudore, una si ferma ansimando e tende il piede sul muretto per fare stretching tra i fiori di lino azzurrini che spuntano dal terrapieno, intorno al portale d'ingresso gli operai stanno montando le luminarie della festa annunciata da un'infilata di bandierine, dalle finestre del casamento abitato da gente con i suv parcheggiati davanti all'ingresso discendono i drappi. La lunga salita che arriva a San Leucio è costeggiata dalle querce e i ciclisti l'affrontano come un corpo a corpo, l'ho fatto anche io e mi ricordo uno sforzo gioioso e interminabile. Ci sono ristoranti e campetti sportivi. E la Chiesa di Santa Maria delle Grazie opera dello stesso Collecini nella piazza della Vaccheria sorta a sostegno delle vicine seterie. Una dimensione di borgo scorre tra i papaveri rossi, il tarassaco giallo e i fiori bianchi delle carote selvatiche.
</doc>
<doc id="83" genre="journalism" gender="?">
LA MAGNIFICA OSSESSIONE DI DISEGNARE IL MONDO
L'homo sapiens si mosse scrutando l'orizzonte e lasciandosi guidare dagli astri che brillavano in cielo. La conoscenza e la lenta scoperta della Terra fin dall'antichità è un'avventura meravigliosa che vede associati ardimentosi esploratori e cartografi. La Terra è un disco piatto circondata dal vasto fiume Oceano nella più antica "carta del mondo", concepita tra il VII e il V secolo a.C. in Iraq: è una tavoletta di argilla (12 x 8 cm) custodita al British Museum e rappresenta in modo simbolico Babilonia, il fiume Eufrate, otto città e un oceano circolare. La Terra prende forma nel IV secolo a.C. in Grecia e Anassagora prima e Aristotele poi, scrutando la fasi lunari e le eclissi, giungono alla conclusione che è sferica. La prima rappresentazione la si deve a Jacopo d'Angelo (1470) che attinge alla Geografia di Claudio Tolomeo, ma i romani e un lungo Medioevo disattendono la geografia, che non rientra nelle discipline degne di nota del "quadrivium" (aritmetica, geometria, astronomia e musica).
Intanto, è solo nel 1290 con la Carta Pisana, pochi centimetri di pelle rinsecchita, che si ha la prima carta nautica e nasce il primo portolano, che alla lettera significa "elenco di porti". Mete essenziali di approdo per il fiorire di un intenso commercio nel Mediterraneo. Il mondo arabo aveva già dato il suo contributo con Al-Idrisi che in quindici anni, su commessa di Ruggiero II re di Sicilia, conclude nel 1154 il Libro di piacevoli viaggi in terre lontane che contiene carte orientate, con il Sud in alto come era d'uso. Ma la più antica carta nautica resta la Pisana, realizzata a Genova.
Petrus Vesconte, cartografo genovese disegna una carta generale dell'Europa (1313): un ruolo importante avrà l'Atlante catalano (1375) che riempie gli spazi vuoti sulla parte terrestre, vuoti ignorati da genovesi e veneziani. A seguire Piero Rosselli che disegna la Carta del Mediterraneo occidentale e dell'oceano Atlantico nord- orientale (1466). La scoperta della bussola ha conseguenze rilevanti per naviganti e cartografi, ma bisogna attendere Guillaume de Brouscon per giungere al Manuale di navigazione ad uso dei navigatori bretoni (1548).
Non sono che pochi e parziali cenni che si traggono dallo splendido volume di Olivier Le Carrer, Carte nautiche. La scoperta del mondo attraverso la cartografia (Rizzoli), riccamente illustrato. Il lettore può scegliere i suoi itinerari nel corso del tempo; senza dimenticare che la parola "cartografia" fa la sua comparsa solo nell'Ottocento.
</doc>
<doc id="84" genre="journalism" gender="?">
LA PIRATERIA NON MUORE MA È IN CALO TRA GLI UNDER 15
Forse qualche giovane pirata ha capito che il download illegale di un film non è gratis: i costi li pagano le imprese audiovisive e chi ci lavora.
La buona notizia — malgrado la crisi la pirateria è in calo — emerge da uno studio commissionato all'Ipsos dalla Federazione per la tutela dei contenuti audiovisivi e multimediali (Fapav). Interviste agli adulti, ma anche ai ragazzi sotto i 15 anni: ed è in questa fascia d'età, soprattutto, che la pirateria è scesa nel 2017 del 7 per cento.
Il 44 per cento dei ragazzi tra i 10 e i 14 anni dichiara però di aver visto illegalmente almeno un film, una serie, un programma tv. Come per gli adulti, principalmente in streaming (34 per cento), seguito dal download (24 cento). Sono sempre più consapevoli dell'illegalità della pratica, ma è ancora scarsa la percezione dei danni generali sul piano culturale ed economico.
Più di otto ragazzi su dieci non lo ritengono un comportamento grave. E invece, secondo la ricerca, il conto è salato: 617 milioni di euro, con un danno per l'economia italiana che supera un miliardo in termini di fatturato delle aziende. E soprattutto 5mila e 700 posti di lavoro in meno, «calcolati — spiega Nando Pagnoncelli — sulla chiusura di milleduecento imprese». La fotografia adulta dei pirati italiani regala la parità tra maschi e femmine, una prevalenza della pratica al Sud.
L'istruzione dello smanettatore illegale è medio alta: si tratta soprattutto di lavoratori autonomi e liberi professionisti. Il 78 per cento degli adulti sanno di commettere un reato, ma il 55 per cento di loro ritiene improbabile essere scoperto, e ancor meno sanzionato. Si piratano soprattutto i film (il 30 per cento), soprattutto per la differenza di uscita rispetto agli altri paesi del mondo, poi serie televisive (21 per cento) e infine programmi (19 per cento). Tra i modi per contrastare il fenomeno il più efficace è quello di oscurare i siti. Circa un terzo dei tentativi di accesso a siti oscurati si traforma in fruizioni legali.
L'approccio integrato tra la sensibilizzazione sui danni e le conseguenze del fenomeno, unito a un'offerta legale sempre più ampia — vedi il successo delle piattaforme di streaming legale alla Netflix — è la strada giusta per ridurre sempre di più l'incidenza della pirateria.
</doc>
<doc id="85" genre="journalism" gender="?">
LA RICETTA ANTI - LAVORO NERO
Idati sul lavoro nero in Sicilia, di recente pubblicati su questo giornale, lasciano tramortiti. Dalle ultime indagini dell'ispettorato del lavoro risulta accertata l'esistenza di almeno settemila persone che lavorano senza alcuna tutela. Ma il numero effettivo è certamente superiore, stando alle rilevazioni statistiche disponibili che stimano la presenza in Sicilia di più di trecentomila lavoratori sommersi. Dalle indagini appena citate emerge che « nessun settore è escluso, la percentuale dei lavoratori fuori legge tocca il tetto dell'ottanta per cento di quelli controllati».
Il lavoro sommerso è, ormai, una caratteristica strutturale dell'economia italiana e raggiunge i picchi più elevati nelle regioni del mezzogiorno. Anzitutto, ciò è l'effetto della peculiare struttura del sistema produttivo nazionale, ove prevalgono piccole e piccolissime imprese, scarsamente competitive e poco innovative: imprese che, per reggere la concorrenza e per ottenere un minimo margine di profitto, scaricano i costi sfruttando i lavoratori. Da anni si sostiene, da parte dei più importanti studiosi della materia, che la politica di contrasto a tale fenomeno dovrebbe pertanto mirare a favorire il rafforzamento del tessuto imprenditoriale, stimolando la crescita dimensionale delle aziende, lo sviluppo di attività ad alto valore aggiunto nei rami tecnologicamente più avanzati e che necessitano di avvalersi di lavoratori molto professionalizzati, in grado di resistere ad ogni eventuale pressione verso l'irregolarità. Tuttavia, l'avvio di questo percorso virtuoso richiede l'elaborazione, a livello nazionale e regionale, di vere e proprie politiche industriali che, per produrre concreti effetti, abbisognano di tempi lunghi e di una costante attenzione nella loro realizzazione. Il vero dramma è che, da parecchio tempo, il ceto politico italiano non è più in grado di guardare al futuro, ma vive in una sorta di campagna elettorale permanente in cui è considerato più vitale escogitare tweet e postare video su Facebook tali da eccitare gli spiriti animali dell'elettorato e distoglierlo dai reali problemi della società. Per non parlare di un non dimenticato presidente della Regione siciliana che arrivò fino al punto di celebrare in pubblico le doti positive dell'economia sommersa, quale indicatore del felice stato dell'economia dell'isola.
Più in generale, la eccessiva presenza di lavoro sommerso può essere spiegata con una semplice equazione: laddove il datore di lavoro è fragile, qui prospera il lavoro povero utilizzato al di fuori della legalità. Questa considerazione trova riscontro nel fatto che il lavoro nero imperversa nei settori storicamente più deboli sia dal lato del datore sia dal lato del lavoratore: l'agricoltura, l'edilizia, il terziario e i servizi alla persona. E' evidente che le soluzioni vanno concepite in relazione alle specifiche problematiche di ogni ambito economico. Ma anche a questo riguardo sono disponibili ampie messi di studi che suggeriscono l'adozione di alcune indispensabili e incontrovertibili misure. Necessaria è l'intensificazione della sorveglianza volta a scovare i casi di irregolarità. Vecchie e nuove tecnologie consentono di avviare accertamenti mirati nei confronti delle situazioni a maggiore rischio di sommerso, in modo tale da sfruttare utilmente il poco personale disponibile e che dovrebbe comunque essere incrementato e fortemente motivato. Per esempio, nella lotta al sommerso, potrebbero essere facilmente importati molti metodi utilizzati dalle forze di polizia nel contrasto alla criminalità organizzata. Basti pensare all'incrocio delle informazioni presenti nelle varie banche dati e alle varie forme di vigilanza elettronica. Ma è altresì evidente che la sola logica del bastone non è sufficiente. E' illusorio pensare di sconfiggere il sommerso con la mera militarizzazione dell'apparato economico, senza predisporre adeguate vie d'uscita verso la regolarità. Vanno così valorizzati appositi incentivi ad utilizzare il lavoro in modo corretto, avvelenando i pozzi dell'illegalità. A tale proposito, andrebbero alleggeriti i costi contributivi e fiscali per l'impiego della manodopera regolare che in Italia restano estremamente elevati. Tale riduzione di entrate per l'erario potrebbe essere compensata dall'emersione delle quote di lavoro al momento invisibili e da una più seria politica volta a debellare l'evasione fiscale che rappresenta ormai uno sport nazionale. Non va poi trascurato di adottare le opportune misure organizzative che richiedono soltanto di essere messe in opera. Sicché, le istituzioni pubbliche dovrebbero fornire costante assistenza alle imprese e ai lavoratori operanti nei settori più deboli. Le prime vanno aiutate a dipanarsi nei molteplici grovigli normativi che talvolta sembrano insormontabili e che, paradossalmente, spingono a rifugiarsi nel nero. Ciò in modo da indurre nella componente datoriale la percezione della convenienza dell'agire nella legalità. I secondi dovrebbero essere sempre accompagnati nell'esercizio della difesa dei loro diritti nei confronti degli sfruttatori e forniti di ogni ausilio che ne attenui la posizione di debolezza. Si pensi agli effetti benefici che determinerebbe la previsione, ancora inattuata, presente nella recente legge sul caporalato, che prevede la realizzazione di appositi sistemi pubblici di trasporto dei lavoratori agricoli, proprio per evitare la loro soggezione al ricatto del caporale che sovente ha, di fatto, il monopolio dei trasferimenti nei terreni agricoli.
Come si vede, la lotta contro il lavoro sommerso non richiede nulla di trascendentale, non si tratta di qualcosa comparabile alla sbarco in Normandia. Ma è una lotta di civiltà che presuppone l'esistenza di una chiara volontà politica. Ma, absit iniuria verbis, dov'è oggi questa volontà?
</doc>
<doc id="86" genre="journalism" gender="?">
LE OMBRE NAZISTE NEL PASSATO DI BEUYS
Una delle storielle su Joseph Beuys che affascina generazioni di artisti è la "leggenda dei tartari". Durante la guerra, da soldato, Beuys sarebbe precipitato con l'aereo dietro le linee nemiche, in Crimea, dove dei nomadi tartari lo avrebbero salvato dal freddo avvolgendolo nel grasso e nel feltro. Eserciti di critici lo hanno interpretato come un episodio chiave per capire la passione del grande artista tedesco per quei materiali. Peccato che l'episodio sia falso, così com'è inventata la placca d'argento che uno dei padri di Fluxus e del Neo-Dada avrebbe nascosto sotto il suo cappello di feltro.
Quelle fissazioni vengono piuttosto dalla sua infanzia nella zona industriale di Krefeld, in Renania. Per andare a scuola, Beuys passava davanti alle puzzolenti fabbriche di cioccolata, di scarpe e della margarina Rama — la stessa che torna nelle sue opere. Le passioni per il grasso e il feltro, ma anche le sue citazioni wagneriane hanno radici lì: Beuys crebbe a pochi metri dal luogo mitico dove Lohengrin sarebbe atterrato sul suo cigno.
Che un artista reinventi la propria vita per renderla più coerente con la sua traiettoria creativa non sorprende. La totale inaffidabilità dei racconti di Beuys può essere considerata persino parte del suo irrequieto e anarchico genio. Ma che gli storici dell'arte continuino a perpetuare le sue leggende, è incredibile. Uno dei pochi ad aver ricostruito in modo meticoloso la sua vita è Hans Peter Riegel, il cui Beuys. Die Biographie è uscito (Riverside) riveduto e ampliato rispetto alla prima edizione che suscitò cinque anni fa enorme scalpore. Riegel disseziona i miti intorno a uno dei padri dell'arte novecentesca tedesca, a cominciare dalla sua infanzia nella Germania nazista e all'esperienza durante la guerra, che non negò mai.
«Volevo stare in mezzo alla merda»: così spiegò l'essersi arruolato volontario nel 1940.
Ma Riegel dimostra che minimizzò sempre su episodi agghiaccianti come il rogo dei libri cui partecipò nel '33 o sul fanatismo dei suoi insegnanti.
Anche dopo il nazismo, persino negli anni in cui l'anarchico, trasgressivo e pacifista Beuys si impegnò con i Verdi, non smise di frequentare reduci del Reich e filonazisti. Il suo mecenate, il collezionista Karl Ströher, fece fortuna grazie agli espropri nazisti degli ebrei. Il suo segretario, Karl Fastabend, era stato un Ss. Beuys era un ammiratore dell'antroposofia steineriana, ma si spinse a dire che il moderno materialismo era peggio dei crimini nazisti. E secondo Riegel, non abbandonò mai le ambiguità nei confronti delle atrocità del regime hitleriano.
</doc>
<doc id="87" genre="journalism" gender="?">
LE SPERANZE TRADITE DAL CENTROSINISTRA
La recente elezione a Presidente dell'Ars di Gianfranco Miccichè grazie al soccorso proveniente da alcuni deputati del Pd, senza alcuna pubblica e preventiva decisione in tal senso dei vertici del partito, dimostra ineluttabilmente il completo sfaldamento di questa esperienza politica, almeno in Sicilia. In realtà, l'unità del partito è stata sempre in bilico, in questa terra, fin dalle sue origini. A mente serena, superata l'inevitabile tensione determinata dallo scontro elettorale per il rinnovo del governo regionale, si può apertamente dire che i cinque anni appena trascorsi rappresentano il più grande fallimento politico della storia dello schieramento di centrosinistra siciliano e, quindi, del partito di maggioranza della coalizione: il Pd. Il governo Crocetta non ha realizzato alcuna riforma significativa per un effettivo cambiamento di rotta nella direzione dello sviluppo economico e nella valorizzazione delle enormi risorse di cui continua a disporre quest'isola. Al di là delle buone intenzioni di alcuni dei numerosi assessori che si sono alternati alla guida dei singoli rami di amministrazione, l'esperienza governativa del centrosinistra ha replicato metodi e costumi antichi e non più consoni ad un mondo profondamente cambiato e nemmeno graditi alla parte più matura dell'elettorato. Liti continue, sotterranee e palesi, tra i vari sponsor del governatore e tra quest'ultimo e i primi, ricambio continuo dei componenti della giunta, distribuzione di finanziamenti secondo prassi non limpide, mantenimento di bacini di spesa improduttivi, assenza completa di un completo programma per favorire la crescita economica e per contrastare la devastante desertificazione industriale degli ultimi anni, incapacità di dimostrare la vicinanza della politica ai cittadini più disagiati: com'è dimostrato dallo scontro frontale del governatore con i gruppi dei disabili, che ha avuto una forte e negativa risonanza mediatica, e dalla persistente mancanza di un intervento regionale per lenire il drammatico fenomeno della povertà. Il paradosso che s'è realizzato alle ultime elezioni è stato quello che i vari esponenti della coalizione hanno dovuto costruire un marketing politico che pubblicamente valorizzava l'operato di un governo regionale che loro stessi avevano più volte criticato. Così, il redde rationem era scontato. Certo, in politica, come nello sport e nella vita di tutti i giorni non si può vincere sempre. E' anche probabile che il centrosinistra isolano abbia scontato la continua perdita di immagine e di appeal che ha coinvolto Matteo Renzi a seguito della bruciante sconfitta referendaria del dicembre dell'anno passato. Ma qui s'è compiuto uno straordinario capolavoro di inettitudine. Il centrosinistra e soprattutto il Pd sono riusciti nella mirabile opera di perdere i voti di una parte dell'elettorato più fedele, di stimolare il ricompattamento del centrodestra, che comunque ha costruito una coalizione troppo variegata per reggere nel lungo periodo, di non riuscire a conquistare il consenso del malcontento né a riportare alle urne i tanti cittadini che da tempo non vanno nemmeno a votare, a non avere un' offerta politica accattivante per i giovani, a non impedire la presentazione di una lista concorrente e autonoma appartenente allo schieramento di sinistra, di fare sì che l'elettorato vedesse nel candidato governatore Musumeci un interprete delle proprie istanze di cambiamento, nonostante costui sia alquanto attempato e abbia alle spalle una lunga esperienza politica.
E non basta. Perché, all'indomani del disastroso risultato elettorale, i vertici del Pd locale non hanno avviato un'immediata riflessione sulle ragioni della disfatta e sulle prospettive per l'avvenire, come sarebbe stato logico e come si faceva ai tempi della tanto deprecata prima Repubblica, ma si sono lanciati reciproche stilettate facendo il gioco dello scaricabarile, mentre ciascuno di loro organizzava feste per celebrare la personale rielezione. Poi, Matteo Renzi, in occasione della sua ultima presenza in Sicilia, è riuscito a riappacificare i contendenti davanti ad una tavola imbandita. Però, l'armonia è durata poco, perché l'unità del gruppo del Pd all'Ars s'è sfaldata come neve al sole, proprio quanto alla posizione da prendere per la votazione del neopresidente dell'assemblea.
" Anche la Speme, ultima Dea, fugge i sepolcri", scrisse Ugo Foscolo. E questa è senza dubbio la triste condizione in cui si trova il comune cittadino che, fino ad oggi, ha riposto la sua speranza in un partito come il Pd.
</doc>
<doc id="88" genre="journalism" gender="?">
LIBERARE LA REGGIA DI CASERTA
Per fronteggiare il dramma dei migranti che dal bacino mediterraneo si spingono nei Paesi più prossimi bisogna dire che l'Italia ha fatto e continua a fare la sua parte con grande dignità e lungimiranza. Una conferma è il progetto del Viminale che consente ai migranti richiedenti asilo di svolgere attività socialmente utili senza ricevere alcun compenso. Il ministro dell'Interno, Marco Minniti, ha siglato un accordo tra il governo e gli enti locali: senza entrare nei dettagli, conviene sottolineare che nel programma — al fine di decongestionare i centri d'accoglienza attivi — sono stati inseriti anche Pompei e la Reggia di Caserta, d'intesa con il ministero dei Beni culturali. Due tra i siti più celebri al mondo, tra i più visitati d'Italia e con problemi enormi.
Il direttore del Parco archeologico di Pompei, Massimo Osanna, aveva lanciato l'idea nel 2016 con due progetti in cui inserire i migranti: uno per la vigilanza e la custodia, un secondo per la manutenzione di questo immenso patrimonio storico-archeologico, per affiancare i migranti a quanti già vi operano. Questa linea progettuale non sottrae lavoro agli italiani, è un ausilio per la salvaguardia di questi beni e un modo per dare dignità a questi uomini: Osanna spera anche di pescare, nel bacino dei richiedenti asilo politico, architetti, ingegneri, magari archeologi.
Una politica saggia che potrà ridurre i centri attuali di accoglienza, dove i risiedenti sono stipati come sardine senza poter fare nulla ai fini della loro integrazione. Il direttore del Polo museale della Reggia di Caserta, Mauro Felicori, ha condiviso gli intenti del progetto e ha dichiarato che i migranti potranno essere utilizzati per la manutenzione dell'immenso parco, del Giardino inglese e forse per lavori all'Acquedotto carolino. Allo stato attuale non si sa quanti saranno i migranti di cui potranno disporre.
A questo punto è necessario fare un passo indietro: quando fu istituito il Polo museale della Reggia di Caserta, il ministro Dario Franceschini mi chiese di far parte del Comitato scientifico costituito da tre membri designati da Mibact, Regione e Comune. Per la Reggia di Caserta avevo già avuto l'onore e l'onere di presiedere nel 2000 la Commissione nazionale per il rilancio e la valorizzazione della Reggia vanvitelliana, istituita dalla ministra Giovanna Melandri. Redigemmo un rapporto organico, con una decina di illustri esperti, che fu edito tempestivamente dallo stesso ministero, ma che rimase lettera morta.
Nel Rapporto Melandri si chiedeva prioritariamente di sloggiare l'Alta scuola della pubblica amministrazione che occupa metà del piano nobile: questa parte dell'appartamento reale ha subito danni ingenti nei decenni a causa di ammodernamenti indegni e "restauri" selvaggi eseguiti in totale autonomia. Nessuno fino a oggi ha osato intaccare l'autonomia di questa potente lobby, come la definì su Affari e Finanza (2014) Alberto Statera. Così lo Stato arreca danno a se stesso. Nel rapporto ci sono indicazioni analitiche sull'uso funzionale e sulla destinazione dei diversi piani della Reggia, con un ampio corredo di mappe. Uno dei risultati importanti fu quello di commissionare un rilievo scientifico del monumento che mancava. Questa doverosa segnalazione la feci anche al ministro Franceschini, ponendola come condizione perché accettassi di far parte del comitato scientifico. Il ministro mi assicurò che si sarebbe impegnato in tal senso con il presidente del Consiglio, Paolo Gentiloni, l'unico che ha il potere di dislocare altrove l'Alta Scuola della pubblica amministrazione i cui spazi dovrebbero far parte del percorso museale ed essere destinati ad accogliere ricche collezioni.
Non dubito che Franceschini abbia tenuto fede a questa persino ovvia richiesta, ribadita da chi scrive e condivisa dagli altri membri in ogni riunione convocata dal direttore Felicori. Franceschini, già ministro del governo Renzi, si era attivato per liberare i sottotetti della Reggia destinati ai cadetti dell'Accademia aeronautica, vincendo le strenue resistenze opposte dal ministero della Difesa. Fu lo stesso Franceschini a definire la Reggia un «vascello fantasma ridotto a condominio » . Per quanto incredibile sia, solo il 20- 25% della Reggia era destinato a usi propri, tutto il resto occupato da residenze, attività le più diverse e del tutto improprie.
Non v'è dubbio che l'impegno profuso dal direttore Felicori abbia di molto migliorato le cose nell'uso della Reggia, dandole smalto e visibilità anche con attività non tutte condivisibili prese in piena autonomia, come la regata tra Cambridge e Oxford nel bacino d'acqua che segna la Reggia. Il capolavoro di Luigi Vanvitelli — la più grande residenza europea al tramonto dell'Ancien Régime — deve essere gestita nel rispetto delle sue intrinseche e specifiche qualità. È immaginabile che la Reggia di Versailles abbia metà dell'appartamento reale destinato a uffici dello Stato?
Il mio auspicio è che il presidente del Consiglio — come è nei suoi poteri — rimuova l'Alta scuola della pubblica amministrazione dal piano nobile. Gentiloni ha già mostrato di essere consapevole della rilevanza dell'immenso patrimonio d'arte e di cultura del Paese e di come esso vada tutelato e gestito. Come peraltro ha testimoniato per il recupero e il restauro delle aree terremotate. Dopo 17 anni dal Rapporto Melandri e dopo 2 anni dalla creazione del Polo museale credo non sia irrispettoso chiedere al presidente Gentiloni di prendersi cura della Reggia di Caserta.
</doc>
<doc id="89" genre="journalism" gender="?">
LUOGHI SOSPESI NEL TRENO CHE PARTE
La piazza è ancora nel dormiveglia. I militari imbracciano i fucili e chiacchierano appoggiati alla camionetta, i taxi sono schierati e fermi. La luce colora di un accecante giallo oro gli edifici come in una fotografia sovraesposta e in fondo uno sbrego di nuvola viola sfiora la pubblicità del caffè sulla cima del palazzo più alto. Attraverso la Stazione Ferroviaria di Napoli Centrale da una vita. In pratica una grande pensilina che poi si modella per allungarsi nella piazza antistante. La struttura ha la sua forza costituita da una maglia di tripodi che sfioccano dalla base unica e si aprono all'attacco della copertura in una serie di moduli triangolari. Fu progettata e costruita dal 1954 al 1966 e tra i progettisti Luigi Piccinato, Bruno Zevi, Carlo Cocchia, Giulio De Luca e altri. Oggi ci sono vetrate continue piene di avvisi che separano il dentro dal fuori annullando l'originaria commistione con la vitalità urbana, e a ridosso la troppo invasiva foresta di metallo e teflon della stazione metropolitana progettata da Perrault. Tra poco piazza Garibaldi si riempirà di persone e bancarelle, di macchine motorini e autobus, e dei cattivi odori delle fritture provenienti delle mille kebaberie sui marciapiedi. Tutte le città hanno una stazione, non tutte un porto. Ma nelle vene di Napoli scorrono le pulsioni del viaggio per mare e per terra e gli storni all'imbrunire ondeggiano come bandiere sugli alberi delle barche che tintinnano e altri storni fratelli si posano sul reticolo di cavi che sorvolano treni e binari nella luce rossastra dell'aurora. Così le persone in attesa che il tabellone delle partenze indichi il binario del proprio treno, e io tra loro con gli occhi fissi ai led giallognoli, me le immagino sul punto di andare " lontano". So bene che non è così ma " uscire dalla città" è un luogo: non proprio periferia geografica ma quel tratto di mezzo dove l'abitato allunga pezzi di sé mescolandoli al territorio come i lampioni quando rimangono accesi alle prime luci del giorno prolungando un po' il tempo della notte. È il posto più sincero dove specchiarsi, e perciò può essere lontanissimo. Prendo posto vicino al finestrino. I tavolini tra le poltroncine sono già pieni di bottiglie d'acqua computer giornali caricabatterie libri. Un piccione si sistema sulla testa di uno degli infiniti pali e resta immobile come fosse una cimasa. Un giovane con la faccia simpatica e una barbetta rossa si avvicina al suo posto ma è occupato, allora i due confrontano i biglietti, la carrozza è questa, il posto pure, oh cavolo ho sbagliato giorno e corre verso l'uscita con lo zaino che sobbalza sulle spalle. La voce annuncia che siamo pronti a partire ma aspettiamo una qualche autorizzazione. Sono dal lato del centro direzionale. Le torri in primo piano sono praticamente i soliti palazzi di speculazione ma più alti e più grandi. Dall'altro lato le impalcature dei gasometri come enigmatiche carcasse. Ma i tralicci e i cavi sono il paesaggio che da sempre mi attrae. Che se li guardi in controluce sembrano un incendio. Il treno si muove. Scende sotto terra e poi risale. Non è la mia linea, quella che ho fatto un miliardo di volte passando per le tre fermate, i getti di fuoco dall'acciaieria di Casoria, le serre bianche a ridosso dei binari a Frattamaggiore, il cartello Sant'Antimo affisso su un rudere di muratura ricoperto dalle frasche dei fichi e delle viti, sentinelle introiettate che scandivano l'avvicinamento alla meta. Il paesaggio odierno scorre da un lato sotto i piloni delle soprelevate, lungo i capannoni e le discariche di rifiuti, il cimitero e la struttura metallica rossa e articolata della caserma dei vigili del fuoco, le antenne dei telefoni; dall'altro la campagna tracciata dai canali di irrigazione intrisi di acqua nera mentre sbuffi di fumi sguinzagliati dalle ciminiere sparse qua e là risalgono alle nuvole. Il treno rallenta, quasi si ferma sul ciglio di una cunetta di cemento dove spuntano mazzi di tarassaco che fanno da contrappunto alle gocce rosse dei papaveri disseminati nel verde macchiato dalle stoppie. Poi tutto sparisce dietro le barriere antirumore, resta solo visibile il feticcio della torre Ikea. Il treno ferma alla stazione di Afragola. Un sacco di gente comincia a salire. Ne sono contento, ho sostenuto la bellezza di questa opera di architettura contro l'accusa di cattedrale nel deserto assolutamente inutile. Quando il treno riparte sono contemporaneamente su e giù sulla banchina, a seguire con un fremito di nostalgia i vagoni che prendono velocità sui binari levigati, gli scambi oleati, i fili percorsi da una mostruosa energia. Forse perché ogni partenza che non sia fuga disperata deve contenere in sé l'ipotesi del ritorno. Il treno si allontana come un pensiero che si dispieghi.
</doc>
<doc id="90" genre="journalism" gender="?">
La baby gang che imitava Ciro e Genny di Gomorra
Arrestati 4 maggiorenni e avvisi per sei minori Dai coetanei del quartiere si facevano consegnare vestiti firmati e paghette. E si vantavano sui social
Minacce, rapine e prepotenze: è la Gomorra alla romana che una banda di 10 ragazzi, tra i 14 e i 22 anni, aveva organizzato negli ultimi mesi. In una scenografia ben lontana dalle Vele di Scampia, la periferia napoletana dove è stata ambientata la serie televisiva ispirata al libro di Roberto Saviano, il gruppetto si muoveva in branco nei quartieri Vescovio, Africano e Coppedè.
Le vittime erano i coetanei della zona, ormai costretti in casa perché terrorizzati dalle frequenti vessazioni, derubati di capi firmati, oggetti preziosi e paghette settimanali. I delinquenti filmavano tutto e poi pubblicavano sui loro profili Facebook le prepotenze. Aggiungendo scherno alla paura con continui richiami ai loro idoli televisivi. Gli anti eroi da emulare: " L'Immortale" Ciro Di Marzio e l'antagonista Gennaro Savastano, "Genny".
Eppure, così è stato confermato poi le indagini della IV sezione della squadra Mobile e dal commissariato Vescovio, quello che veniva rubato con la violenza – soldi compresi – non veniva " reinvestito" in traffici illeciti come l'acquisto di droga. Per i piccoli criminali erano solo trofei da esporre per incutere altro terrore e ottenere il rispetto nel quartiere.
Un escalation di violenza, una raffica di rapine e di aggressioni. Ma la baby gang nelle ultime settimane aveva alzato la posta pretendendo soldi anche dai ragazzi che non vivevano nella zona. Imponevano una sorta di "pedaggio" da pagare per avere il permesso di entrare nel loro territorio.
Ieri mattina all'alba però sono stati tutti identificati: il gip del Tribunale di Roma su richiesta dei magistrati del gruppo rapine ha disposto l'arresto di uno di loro e per altri tre sono scattati i domiciliari. Per i sei minori invece è stato notificato l'avviso di garanzia. A vario titolo dovranno rispondere di aggressione, minacce e rapina.
A incastrarli, oltre al materiale video recuperato sui social, sono state le testimonianze delle vittime. Il muro di omertà costruito sulla paura non ha retto: i ragazzini derubati e picchiati hanno parlato con le loro famiglie e hanno denunciato gli episodi ai poliziotti. Dopo averli individuati, gli investigatori per settimane li hanno pedinati e fotografati. Hanno registrato conversazioni e raccolto le prove di cui ora dovranno rispondere davanti a un giudice in un aula di tribunale.
</doc>
<doc id="91" genre="journalism" gender="?">
La compatta, la bella e la cattiva, i bolidi Audi Sport
Firenze I numeri pesano, e indicano non solo la potenza di un mezzo ma la misura della sua evoluzione nel tempo. 1250 è il numero "magico" di Audi Sport, divisione responsabile dello sviluppo della gamma R ed RS. É questa infatti la somma dei cavalli delle ultime tre purosangue ad alte prestazioni RS 3, RS 5 Coupé e TT RS.
Come in un film di Sergio Leone, la compatta, la bella e la cattiva si sono sfidate lungo 420 km di strade appenniniche alla volta del circuito internazionale Marco Simoncelli di Misano: alla fine non c'è stato nessun vincitore, la perfezione di ognuna di queste vetture ha fatto sì che il podio avesse un unico, verticale scalino, ben sapendo che per salirci, più che lo sgabello, occorre un portafogli capiente. Un percorso lungo il quale è stato possibile testare la sicurezza e l'affidabilità dei modelli tedeschi tra le curve dei mitici passi Futa, Radicosa e Muraglione. La prima impressione è quella di auto capaci di esprimere prestazioni assolute in modo accessibile a tutti grazie a una tecnologia davvero avanzata. Se è vero, come diceva Bruno Munari, che complicare è facile, semplificare è difficile, alla casa di Ingolstadt va riconosciuto di aver semplificato le supercar al punto da averne fatto un oggetto utilizzabile in qualunque momento della giornata, optando dunque per il compromesso tra potenza e lungimiranza come massima forma di evoluzione tecnica e concettuale.
Tornando ai numeri, l'altra cifra magica della gamma Audi Sport è il 4, perché tante sono le ruote motrici, all'insegna di una sportività che si ripropone fedele nell'assetto, nei freni, nel motopropulsore e nel telaio, facendo tesoro dell'esperienza maturata nel DTM e nelle gare Customer Racing. Ma il mondo dell'Automotive, si sa, è peculiare, e i numeri qui non indicano solo tempo, spazio, potenza e prestazioni, ma anche le vendite (in una parola: il futuro). Negli ultimi cinque anni la quantità di auto vendite dalla divisione sportiva del Gruppo è raddoppiata a 20 mila unità, trend confermato in Italia dove negli ultimi due anni il volume della gamma R ed RS ha registrato un incremento di +60% nel 2015 e +35% nel 2016. Nel 2017 sono state introdotte le nuove RS 5Coupé, TT RS Coupé, RS 3 Sportback e Sedan e a settembre ha fatto il suo ingresso la nuova TT RS Roadster.
</doc>
<doc id="92" genre="journalism" gender="?">
La crociera fatta di note sulle "desiate acque"
Claudio Monteverdi festeggia i 450 anni anche con una crociera musicale, venerdì 2 e sabato 3 giugno. Non è un capriccio vagamente snob. Monteverdi è profondamente uomo d'acque. Cremona, Mantova, Venezia: la sua vita si dipana fra tre città che sorgono dal limo, e che dalle vene d'acqua hanno tratto la loro storia, bellezza e prosperità. Ai suoi tempi il battello è mezzo di trasporto abituale, lento ma ben più sicuro che traversare macchie e poste infestate da briganti. E il Grande Fiume, con la sua la rete di affluenti, conche e canali che risalgono l'Adriatico su fino alla Pianura padana più profonda, è l'autostrada liquida che fa sharing economy di ricchezza e conoscenza fra Stati e signorie di quell'Italia Felix.
È naturale che quest'immaginario ne pervada la vita e la creatività. Lasciamo pure stare la pletora di ninfe e le divinità degli abissi che straripano da madrigali e drammi per musica. L'Arianna, il capolavoro perduto di cui ci resta solo il Lamento, nasce in parto gemellare con la battaglia navale allestita il 31 maggio 1608 sui Laghi del Mincio da Gabriele Bertazzolo per le nozze di Francesco IV Gonzaga con Margherita di Savoia. A Venezia, Claudio ne abbraccia subito lo sposalizio mistico di terre, di cieli e di acque e il 20 luglio 1620 dirige le musiche per la sua festa-simbolo, il Redentore. E c'è acqua anche sotto le note di Mercurio e Marte, l'allegoria mitologica che scrive nel 1628 per inaugurare il nuovo Teatro Farnese di Parma: un'altra finta battaglia navale, combattuta in un mare creato allagando la platea per la meraviglia degli astanti.
Certo, un viaggio per fiume allora era un'esperienza ben diversa. Il remo e la vela si alternavano al traino con le funi dalle alzaie. Persone di ogni origine, ceto ed estrazione viaggiavano stipate per giorni in pochi metri quadri in promiscuità con animali, derrate e mercanzie d'ogni tipo. Un esperimento sociale di convivenza, sorta di Grande fratello o Isola dei famosi ante litteram. C'è un capolavoro che dipinge quell'esperienza: la Barca di Venetia per Padova, commedia madrigalesca scritta nel 1623 dal frate bolognese Adriano Banchieri. Il viaggio di una comitiva che dal porto lagunare di Malcontenta arriva via canali del Brenta alla città del Santo. Cortigiane e mercanti, tedeschi beoni ed ebrei che "fan Sinagoga": un'umanità pittoresca popolata di tipi e maschere della Commedia dell'Arte, che per passare il tempo ciàcola e soprattutto canta. Oggi, fra i comfort delle motonavi Stradivari e Andes e la comodità della notte in hotel, un po' di quella poesia di sicuro si perde. Ma quando a bordo si accende all'improvviso un Concerto di Vivaldi, quando il richiamo di un coro annuncia un Beatus Vir con violini obbligati e organo positivo, resta l'eco di qualcosa di antico e perduto. In fondo poco è cambiato, se l'industre paesaggio rurale cremonese intorno trascolora nel silenzio vergiliano dei salici sul Mincio, e la quiete livellata dei canali polesani annuncia il trionfo di cupole e campanili della Serenissima che appare all'orizzonte fra le caligini. E se alle musiche e al paesaggio si somma l'attrattiva tutta contemporanea dei pranzi a bordo, a base di pesce e prodotti tipici delle terre attraversate, forse ne vale la pena anche oggi.
</doc>
<doc id="93" genre="journalism" gender="?">
La giungla serie A ostacoli e rincari delle partite in tv
Finita l'era delle offerte a basso costo via alla rivoluzione: Milan-Juve può finire solo su internet
Povero tifoso. In ogni senso. Perché al di là di tutto, la morale è: mai più il calcio in tv potrà costare come negli scorsi anni. Costerà più di quanto si pagava con Sky e per quanto riguarda i prezzi modici, diciamo, di Premium, resteranno nella storia come un tentativo bizzarro e concluso, infatti, con l'insuccesso. Quindi da qui in avanti, prima di tutto, si paga: il gioco dei padroni del calcio che hanno chiesto l'aumento roboante può essere retto solo così. Soldi da Sky, soldi da Perform, dragaggio di tutte le risorse possibili, i cinema etc.
Ma siamo ancora lontani dal capire cosa succederà davvero ( e il guaio è che la gente, che giustamente sta pensando ad altro, realizzerà in gran parte solo nell'imminenza del campionato l'incredibile cambiamento in atto). Tracciamo i due punti opposti: da un lato c'è il tifoso abbiente, avveduto e che si diletta pure di nuove tecnologie. Magari ha già il decoder Sky Q in casa, magicamente si vedrà apparire la app di Dazn e a quel punto, versando il ricco obolo, non avrà problemi a guardare qualunque gara di A – più la Champions, l'Europa League etc etc. Dall'altro c'è un tifoso normale, magari non di primo pelo, che negli ultimi anni era stato abituato a spendere il minimo possibile ( nemmeno pochissimo, ovvio), aveva un televisore di penultima generazione, si era ritrovato la tessera Premium tra le mani, l'aveva inserita e aveva guardato tutte le partite che gli interessavano ( più la sontuosa Champions League, per dire). Ovvero aveva tutte le gare della sua squadra del cuore ( il vero oggetto del desiderio) che si chiamava Juve, o Milan, o Inter, o Roma, o Napoli e così via. Quest'ultimo è quello in condizioni più disastrate: sul digitale terrestre l'abbonamento a Sky costa parecchio e tutto è nebuloso ( alcune partite di Champions…), in più se alla terza di campionato piazzano un Milan-Juve di sabato sera allora buonanotte, serve internet, ci vuole una smart tv, un tablet, un apriscatole, un'idea. Tra questi due estremi, c'è il resto delle tifoserie, ovvero la maggioranza assoluta che dovrà districarsi tra le offerte.
Certo, i gestori del gioco ( perverso: e tutti lo riconoscono in separata sede) promettono tutte le facilitazioni possibili, ma se costruisci il puzzle delle opere di Jackson Pollock più di tanto non puoi facilitare. A meno che non abbiano invece ragione gli altri: gli ottimisti, quelli che pensano che a Netflix si è fatta l'abitudine, che tutto il mondo sta attaccato a Facebook e quindi che sarà mai una connessione in più, che il motore deve evolversi e peggio per chi non ci sta. Se avranno ragione loro, evviva. Ma da qui al Ferragosto fatale in cui bisognerà farsi trovare pronti, non sembra tirare esattamente quest'aria.
</doc>
<doc id="94" genre="journalism" gender="?">
La grata dell'artigiano che anticipò l'avvento dell'elettrocardiogramma
C'è un'onda elettromagnetica che fa vibrare una ringhiera di Torino. È in corso Siccardi 11 bis. La sua serpentina percorre le grate del seminterrato, scuote i decori del portone d'ingresso, risale come una folgore contorcendo le balaustre dei balconi ai piani superiori. Una spezzata acuta con picchi e abissi intervallati da tratti piani, con ampiezze e intensità pulsate e periodiche, misurate con la pignoleria di uno scienziato con gli occhiali. Chi l'ha pensata aveva in testa il diagramma emesso da qualche strano ordigno allora all'avanguardia.
Perché il palazzo è un edificio signorile anni Trenta come ce ne sono tanti in città. Otto piani fuori terra. Travertino e paramano. Marmi grigi tirati a cera. Le parti comuni aggraziate del decoro borghese di ottoni, balaustre e laminati di legni nobili. Lo costruisce, con licenza edilizia numero 91 del 16 marzo 1934, l'impresario cavalier Michele Perino su un lotto che nel tardo Ottocento apparteneva al Genio Trasmissioni dell'Esercito. Forse un presagio. Il disegno è dell'ingegner Giuseppe Caputo. La destinazione è la più ordinaria: casa d'appartamenti, fatti per essere venduti e messi rapidamente a reddito in una zona dal valore immobiliare fuori discussione.
Questa parte del centro che da via Cernaia si spinge fra aiuole e giardini verso via Garibaldi è il proto-distretto delle telecomunicazioni torinesi.
All'angolo con via Bertola sedeva l'edificio direzionale della Sip, la Società Idroelettrica Piemontese, poi diventato Stipel e quindi Iren.
Sulle sue macerie oggi sorge il nuovo prisma della Reale Mutua. Per lungo tempo il ventre di Piazza Arbarello nasconde una sottostazione elettrica vitale per l'alimentazione energetica della città, oggi rimpiazzata da un'ancor più potente supercabina Iren anti-blackout. Appena lì dietro c'è l'elegante palazzina direzionale Enel, innalzata nel 1915 in via Bertola di faccia ai giardini Lamarmora in uno splendido stile eclettico. E poco al di là di via Cernaia troneggia con i suoi finestroni ad arco giganti il Palazzo dei Telefoni: un pezzo di Chicago anni Venti scaricato di peso a Torino.
A quei tempi l'onda elettromagnetica è un immaginario sicuramente non così popolare da diventare ornamento alla moda. Sarà anche stata un'icona di modernità e di progresso, ma solo fra gli addetti ai lavori. Il primo a vederla e fissarla è l'austriaco Karl Ferdinand Braun nel 1897. Per darle forma sensibile inventa l'elettrometro che prenderà il suo nome: un oscillografo a raggi catodici che dopo si chiamerà oscilloscopio, come si chiama ancora oggi. Uno strumento che traduce gli impulsi elettrici in un tracciato grafico, all'inizio su supporto cartaceo e poi su rudimentali display luminosi.
Per questi studi Braun nel 1909 vincerà il Premio Nobel ex aequo con Guglielmo Marconi. Ma negli anni Trenta, quando quelle griglie in ferro vengono plasmate e posate da qualche oscuro fabbro torinese, l'oscilloscopio è ancora uno strano apparecchio custodito con reverenza dai laboratori dell'istituto di Fisica di corso Massimo d'Azeglio.
Se poi analizziamo la forma del tracciato il mistero cresce ancora. Qualunque studente di medicina oggi lo riconoscerebbe a occhi chiusi. L'Onda T, il Complesso Qrs e l'Onda P. Il tracciato di un elettrocardiogramma. Solo che, all'epoca, la rivoluzionaria tecnica diagnostica inventata pochi anni prima dall'olandese Willem Einthoven qui da noi è ancora da venire. Sarebbe stata introdotta solo nel 1948 dal cardiologo Daniele Sibilia.
E siccome è escluso che quei grigliati e ringhiere siano stati integralmente sostituiti nel secondo dopoguerra — quando l'estetica déco-futurista era ormai superata e non si rileva nessun altro intervento di ristrutturazione sul palazzo — resta il mistero della preveggenza e della bizzarria.
Se alziamo l'occhio sulle ringhiere dei balconi ai piani superiori o sui riquadri del portone, infatti, il motivo geometrico si fa più stilizzato ma ancora più complesso.
Compare un'altra forma d'onda. A dente di sega. Quella dei sintetizzatori della musica elettronica. E la bordura in ferro che la racchiude sembra suggerire esplicitamente la cornice di un display, lo schermo di uno strumento di misurazione con le sue valvole e i suoi diodi, così come il boccascena originario del Teatro Regio di Carlo Mollino alludeva provocatoriamente alla forma del nuovo teatro della contemporaneità, il televisore.
Allo stato delle ricerche è difficile capire perché il progettista abbia disegnato e commissionato una decorazione al tempo stesso così criptica e visionaria.
L'unica certezza è che siamo di fronte a una sintesi sbalorditiva, a un punto d'equilibrio perfetto tra suggestione futurista ed estetica déco. La prima con la sua spinta ideologica e la suggestione per il progresso tecnologico venerato come forma d'arte in sé, la seconda con l'attrazione irresistibile per i motivi decorativi geometrici rappresi, per la danza ritmica delle linee spezzate. Nel palazzo di corso Siccardi 11 bis ornamento e tecnologia, passato e futuro, arte e veggenza si fondono in un insieme così armonioso da non saltare all'occhio. E quindi da passare inosservato ai più.
</doc>
<doc id="95" genre="journalism" gender="?">
La notte dei desideri vademecum per domani
Notte dei sogni e dei desideri. O più semplicemente notte di mezza estate che, sereno permettendo, regala l'eterna magia della pioggia di stelle.
Fatto è che è molto difficile resistere all'istinto di passare San Lorenzo a naso insù (in realtà è possibile vederle non solo la notte tra domani e sabato). Anche quest'anno le proposte sono molte e per tutti i gusti: difficile non trovare la nostra.
Quella più "wilderness oriented" è a Pont in Valsavarenche, Parco Nazionale del Gran Paradiso.
Domani alle 21.30 si parte dal centro visitatori per una escursione notturna con guida alla scoperta delle costellazioni.
Lungo il percorso tisana conviviale, rientro alle 23.
Biglietto 5 euro, gratis per chi soggiorna nelle strutture convenzionate della Valsavarenche. Info e prenotazione obbligatoria entro oggi al 349/7821454.
Il razionalista galileiano invece vede nelle Perseidi anzitutto lo sciame meteorico prodotto dalla cometa Swift-Tuttle nel suo ultimo passaggio presso la Terra avvenuto nel 1992, che il nostro pianeta nel cuore dell'estate si trova ad attraversare. E siccome il prossimo transito di Swift-Tuttle è previsto nel 2126, sa che è saggio approfittarne.
D'obbligo affidarsi a Infini.To-Museo dello Spazio e Planetario Digitale (via Osservatorio 30, Pino Torinese), che propone due serate per ammirare il fenomeno. Domani e sabato dalle 20 alle 23.30 osservazione del cielo dalla terrazza del museo in compagnia dei divulgatori scientifici e con un rilassante accompagnamento d'arpa, visita libera al Museo interattivo, lo spettacolo del Planetario e, volendo, anche un'apericena su prenotazione. Biglietto intero 12 euro, ridotto 3-11 anni 6 euro solo su ticketone.it. Supplemento apericena da 8 a 12 euro. In caso di maltempo spettacolo live nel Planetario con focus sul fenomeno delle stelle cadenti.
Gli astri danzano anche tra le fontane e le cimase della Reggia di Venaria. Ritrovo alle 19 in piazza della Reggia angolo via Mensa. Si è accolti da un aperitivo in terrazza al Caffè degli Argenti per ammirare il tramonto sui giardini. Alle 20.30 tour guidato al piano nobile della Reggia e alle scuderie per scoprire i segreti della dimora mentre si fa notte. Poi, come in una festa dell'Antico Regime, si sciama nei giardini dove sbocciano danze, concerti e animazioni e la facciata della Galleria Grande si accende con le fantasmagorie del videomapping "Illuminare il Barocco". Lo spettacolo del Teatro d'Acqua della Fontana del Cervo conclude la serata alle 23.30. Biglietto all-inclusive 25 euro, 15 per abbonati Musei.
Chi non si accontenta di un drink ma vuole brindare con i grandi vini del Piemonte si butti su "Calici di stelle": la manifestazione promossa su tutto il territorio nazionale dal Movimento Turismo del Vino e Associazione Nazionale Città del Vino. Degustazioni di vini tipici e prodotti enogastronomici locali in cornici suggestive come centri storici e palazzi. Si può scegliere fra Monleale (Al), Albugnano, Cocconato e Costigliole (At), Brusnengo (Bi), Ghemme (No) e naturalmente Barolo, che domani dalle 20.30 alle 23.30 al Museo del Vino offre la degustazione commentata delle oltre cento etichette dei produttori aderenti all'Enoteca Regionale abbinati a prodotti tipici. Sulla terrazza del castello sono protagonisti il Moscato d'Asti Docg e i telescopi dell'Osservatorio di Pino Torinese. Info e prenotazioni su cittadelvino.it.
Anche Chiomonte sta a naso in su, ma oggi: falò e rinfresco per tutti. Info 0122/54104. Infine Rueglio, antico borgo della Val Chiusella, sabato rievoca la "Notte delle Builé". Le Builé sono le veglie nelle stalle (lì chiamate Buil) dove un tempo le famiglie si riunivano per riscaldarsi con il calore degli animali, filare la canapa, raccontare storie e tramandarsi la memoria. Una tradizione che Rueglio ripropone ormai da nove anni: tutto il paese si mobilita per allestire i cortili con oggetti tradizionali e stoffe ricamate dalle nonne. All'arrivo dei "sunadùr", dalle 19.30 fino all'alba si scatenano i canti e le danze. Le ragazze, vestite per l'occasione del tradizionale "frok", servono i piatti locali: polenta, zuppe, frittelle, tome e salignun e soprattutto le merjasse, speciali focacce di farina preparate sul momento e cotte su stufe a legna.
</doc>
<doc id="96" genre="journalism" gender="?">
La nuova scuola digitale e smart
L'ANNO della Buona Scuola sarà soprattutto il primo anno della Scuola digitale. Sta per essere pubblicato un Piano che mette a disposizione di docenti e studenti una somma mai vista prima per dotarsi di strumenti, allestire laboratori e soprattutto "imparare ad insegnare" in un altro modo: usando i tablet, i telefonini e i pc in classe in modo creativo e utile. Finalmente ci sono i soldi, insomma, e non mancano le offerte e i modelli da seguire. Da anni reti di docenti – Bookinprogress, Impara Digitale, Mondo Digitale, Coderdojo per citare le più note - si sono incamminate su questa strada sviluppando prodotti e metodologie che dimostrano, aldilà di ogni ragionevole dubbio, che con il digitale gli studenti imparano meglio e prima. E moltissime startup hanno sviluppato siti e applicazioni che integrano la didattica tradizionale in modo creativo: per imparare l'inglese con i film c'è Aba English , con le canzoni Rebeats ; per collaborare in classe è appena partita Socloo ; infine per scambiarsi i libri usati si può usare PickMyBook. Fenomeni marginali? I quasi due milioni di studenti che studiano - anche seguendo a casa le videolezioni della piattaforma OilProject sono la prova che questa strada funziona. E il mercato ci crede: in pieno agosto la startup di Marco De Rossi ha chiuso un giro di finanziamento di 500 mila euro per completare lo sviluppo della nuova piattaforma. Un'altra startup, Cloudschooling di Matteo Boero, che qualche anno fa lanciò Cicero , il primo tutor di latino online, ha appena presentato una app che trasforma l'apprendimento del latino in una sorta di gioco a premi. Si chiama Alatin , e ispirandosi ad alcune notissime esperienze internazionali di successo per imparare l'inglese (su tutte, Duolingo), ha creato 150 lezioni, brevi e interattive, da fare sul proprio telefonino, che corrispondono a 12 livelli di bravura da raggiungere "allenandosi" a tradurre anche per pochi minuti al giorno. Alatin si può scaricare gratuitamente fino a fine settembre.
Ma uno dei fenomeni da seguire più da vicino è Minecraft . Il popolarissimo gioco con il quale bambini e ragazzini di tutto il mondo costruiscono per ore nuovi mondi (spesso sul telefonino di genitori, che non capiscono tanto accanimento e divertimento con dei mattoncini virtuali), ha "generato" una piattaforma per le scuole. Si chiama MinecraftEDU e consente di riprodurre e ricostruire le piramidi dell'Antico Egitto, il Colosseo della Roma Imperiale, o anche solo il Dna per capire come agiscono atomi e molecole. Imparare facendo: è un approccio molto americano e infatti il primo a usare Minecraft per la didattica è stato un docente di informatica di New York, Joel Levin, che ha poi fondato la startup che ha sviluppato MinecraftEDU . Una piattaforma di apprendimento collaborativa dove gli studenti possono costruire qualcosa assieme e il maestro. Inoltre tutte le lezioni vengono condivise online in modo che un'altra classe, magari dall'altra parte del mondo, possa prenderne una, adattarla alle proprie esigenze e riutilizzarla. In Italia MinecraftEDU arriva grazie al lavoro – volontario – di alcuni maestri dell'Istituto comprensivo di Tolfa, guidati da Mario Vigelini, che durante l'estate hanno tradotto in italiano i manuali e le istruzioni. È la buona scuola che c'è già.
</doc>
<doc id="97" genre="journalism" gender="?">
La prevalenza del cinghiale.
SE È sfortunato il paese che ha bisogno di eroi, figuriamoci quello che ha bisogno dei cinghiali. Sembrava una moda del momento, quella di alcune settimane fa con i cinghiali pronti a invadere Genova, magari condita dalle solite famose esagerazioni giornalistiche. Abbiamo visto i servizi in tv, abbiamo visto, individuato e non esattamente braccato, il famoso cinghiale Pierino, quello che si apposta ogni mattina fuori dalla panetteria di via Carso e viene rifocillato. In effetti, aveva un' aria pressoché felice e una rotondità che denunciava il rischio di essere presto schiantato dai carboidrati. Pazienza se una storia assolutamente identica, con il cinghiale fuori dalla panetteria, è circolata nei mesi scorsi in un paese alle porte di Roma. Pierino esiste, e con lui esistono migliaia di suoi simili, là fuori: resistono, si moltiplicano, si difendono con le unghie e con i denti, è il caso di dirlo. Abbiamo visto i cacciatori che li inseguono, cercando di fare attenzione a non colpire le femmine, abbiamo appreso le tecniche che bisogna usare. FERMO restando che l' unico metodo che noi conosciamo e apprezziamo (avvistare il cinghiale e a quel punto minacciarlo brandendo un pacco di pappardelle finché non scappa) pare che non funzioni. Intanto loro sono arrivati a piazza Manin. Se la velocità di moltiplicazione e avvicinamento al centro città dovesse proseguire a questi livelli, tra una ventina di giorni potremmo trovarne uno intento a visitare la mostra su De André. Il punto è che ora si è capito con sufficiente precisione cosa sta accadendo davvero: tra autorità competenti e cittadini comuni c' è in effetti una sorta di taskforce contenitiva in azione. Ma a quanto pare sono parecchi anche i genovesi che tifano apertamente per i cinghiali: di più, li aiutano, li rifocillano e li coccolano, qualcuno un po' in là con gli anni forse li nasconde in cantina e si mette poi sulla porta ad aspettare le sirene dell' allarme aereo. Non frequentiamo questo genere di cose, ma probabilmente su Facebook esisteranno già dei gruppi di appoggio: magari qualcuno sarà stato creato direttamente dai cinghiali, e se sei su Facebook e sbuca un cinghiale a chiederti di diventare amico tuo, vogliamo vedere chi riesce a dirgli di no. Probabilmente in tempi di crisi il cinghiale funziona come applicazione alternativa, non ci si fidaa investire su nulla, quindi si investe emotivamente sul cinghiale. Magari loro hanno idee molto migliori delle nostre su come sfangare l' esistenza. E in effetti a leggere le cronache, sembra che sia così. Non fanno niente di particolare, gli basta apparire e presentarsi a qualche umano: ormai è passata la teoria che per farli star buoni bisogna dargli qualcosa da mangiare. Una volta incassato il dovuto, una sorta di estorsione leggera, loro si ritirano in gruppo con i loro simili: e siccome si moltiplicano alla velocità della luce, è abbastanza intuibile in che modo trascorrono le serate, mentre gli umani nelle case guardano i reality in tv. Insomma, si divertono un sacco, loro, gli ungulati. E in quello che appare sempre più come un movimento di massa a favore degli invasori, c' è caso che ci sia ammirazione e anche parecchia invidia. Dacci la linea, cinghiale, dicci come ne usciamo.
</doc>
<doc id="98" genre="journalism" gender="?">
La seconda vita della triste Liu Xia la vedova che la Cina nascondeva al mondo
Da 8 anni il regime di Pechino la teneva chiusa in casa. Non le perdona il Nobel per la pace del marito Liu Xiaobo, eroe dei diritti umani
Liu Xia spalanca le braccia, il fotografo la immortala, e per un momento i segni devastanti della sua depressione sembrano spariti dalla faccia, lasciando spazio a un irrefrenabile sorriso. Liu Xia era agli arresti domiciliari da otto anni per aver amato il più importante dissidente cinese, Liu Xiaobo.
Il regime l'ha rinchiusa in casa nel 2010 e ha cominciato a sorvegliarla a vista, per ripicca che il marito avesse vinto il Nobel per la pace. Lui, intanto, marciva in carcere dal 2009, accusato di ribellione, ed è morto lì l'anno scorso di un cancro al fegato. Ma da ieri mattina, Liu Xia è libera. La foto del suo abbraccio al mondo è stata scattata pochi istanti dopo il suo atterraggio a Helsinki, prima di ripartire per Berlino. Appena ha saputo di non essere più agli arresti domiciliari, la poetessa cinese ha preso un aereo per l'Europa.
Grazie a i buoni uffici di Angela Merkel, le autorità cinesi hanno sospeso la sua grottesca condanna. A tre giorni dal primo anniversario della morte del marito. Già in primavera, durante la sua ultima visita ufficiale a Pechino, la cancelliera si era lamentata con il presidente cinese Xi Jinping perché la vedova di Liu Xiaobo era rimasta reclusa in casa anche dopo la morte del marito.
Lunedì, nell'ambito dei colloqui bilaterali con le autorità cinesi, la cancelliera ha incontrato stavolta il premier Li Keqiang e ha nuovamente sollevato il caso di Liu. Sembra che anche l'ambasciata tedesca a Pechino abbia avuto un ruolo fondamentale nel lungo processo diplomatico che ha portato alla sua liberazione, in stretta collaborazione con gli americani.
È evidente che il gesto di lasciar partire la vedova di Liu Xiaobo immediatamente dopo il bilaterale Merkel-Keqiang ha il sapore di un gesto di buona volontà, in un Paese che continua a reprimere sistematicamente i diritti umani. E Liu Xia ha scelto la Germania non solo per ragioni mediche — "è andata in Germania liberamente per farsi curare", ha confermato ieri il ministero degli Esteri cinese — ma anche " per ricominciare una nuova vita", come ha scritto suo fratello, Liu Hui. Il fratello le ha augurato "pace e una vita felice, in futuro".
Peraltro, il tallone d'Achille della cinquantasettenne sarà sempre lui, il fratello rimasto lì. I funzionari non hanno mancato di mandarle un messaggio neanche troppo sottile, se le dovesse venire voglia di cominciare a fare politica, impedendo al fratello di seguirla. "È un ostaggio" sostiene il dissidente Hu Jia, " un aquilone legato al filo del regime".
Ma in Germania la vedova di Liu Xiaobo spera di poter curare soprattutto la sua grave depressione. Nei mesi scorsi il male oscuro l'aveva spinta sull'orlo della fine. " È più facile morire che vivere" aveva confidato piangendo a un amico, pochi mesi fa. Il poeta dissidente Liao Yiwu racconta di un malessere talmente grave da averle causato danni al cuore e di medicinali talmente pesanti che le procuravano delle allucinazioni. Un amico citato dalla Sueddeutsche Zeitung ha raccontato del suo stato di confusione immediatamente prima della partenza: " Era totalmente sottosopra". Ora può ricominciare a vivere.
</doc>
<doc id="99" genre="journalism" gender="?">
La tigre Drako, dallo zoosafari in Piemonte alla Siberia per ripopolare la steppa
L'iniziativa in cooperazione tra Italia, Olanda e Russia
Non chiamatelo turismo sessuale: la missione della tigre siberiana Drako è assai nobile. E' partito qualche giorno fa dallo Zoo Safari Park di Pombia, nel Novarese, e, dopo una tappa nei Paesi Bassi, sarà portato in Siberia, con il compito di procreare cuccioli adatti a vivere in natura e ripopolare la steppa. Lo farà con Velasca, un esemplare femmina, scelto per lui dalla Fondazione olandese Hoenderdaell, che si occupa del recupero dei grandi felini, e dall’Istituto Severstov di Mosca impegnato anche della protezione dell'orso polare e del leopardo della Manciuria. I due si incontreranno a Kuchelinovo, in una sorta di centro di riabilitazione dove le tigri vivono in semilibertà e imparano a sopravvivere in natura.
Prima di allora Drako dovrà “reimparare” a fare la tigre selvatica, dopo gli anni passati nello Zoo safari. Sarà introdotto in un circuito con finte prede, con cui potrà fare “allenamento”,  sollecitando l'istinto e recuperando i comportamenti dei grandi predatori che gli consentiranno di sopravvivere, anche in semilibertà.
A Pombia sono in tutto undici le tigri siberiane e altre quattro nei prossimi mesi seguiranno i passi del “pioniere”. «Siamo convinti che sia meglio avere esemplari impuri negli zoo e usare quelli puri per ripopolare la specie» spiega il proprietario del Parco Orfeo Triberti. Il dna di Drako è stato studiato a fondo: gli etologi del centro russo hanno fatto una serie di analisi da cui risulta che la tigre di Pombia «non presenta alcun elemento di stereotipia comportamentale, è adatto al ripopolamento e soprattutto è una tigre siberiana pura».
Quella per i felini della Siberia non è l'unica impresa di ripopolamento sostenuta dalla Zoo Safari Park. «Il nostro parco ha una fondazione, la Sos elefanti onlus – aggiunge Triberti - che è impegnata per la salvaguardia degli elefanti pigmei, che vivono sull'isola del Borneo: una parte dell'incasso dei biglietti d'ingresso al parco viene devoluta per sostenerne il ripopolamento».
</doc>
<doc id="100" genre="journalism" gender="?">
Le emozioni mancate dello snowboard
SOCHI — A guanti vuoti. Una mattinata di emozioni, qualification run, elimination run, ottavi, quarti di finale, semifinali, che corsa contro i campioni dello slalom parallelo. E poi? Poi niente. Due finali per il terzo posto perdute, con Corinna Boccacini e Aaron March, più un quarto di finale per Roland Fischnaller, «la nostra medaglia d'oro» aveva predetto il presidente del Coni Malagò, scuro in volto al momento di uscire dall'Extreme Park. Ma qui siamo allo snowboard, terra antistress, qui gli azzurri dicono «il mio lavoro è la tavola, il mio hobby è studiare economia all'Università di Innsbruck ». Partono in bici da Funes, Valle Isarco, con destinazione Sochi, tremilacento chilometri in sedici giorni, per andare a vedere il cantiere olimpico dove vinceranno, mesi dopo, la medaglia di legno. Tavole tranquille, placide, eccentriche, slalom attorno alle bandierine al posto di tripli salti mortali avvitati accanto al bordo duro e minaccioso dell'halfpipe. E' lo snowboard alla camomilla, dove la sconfitta non è dramma ma onda maligna, di passaggio, destinata a sparire. Aveva intuito qualcosa, Malagò, nel quarto di finale di "Fisch" c'era davvero profumo di oro: ma era quello di Vic Wild, americano che ha scelto di surfare per la Russia perché «negli Usa non investono sullo sport, mentre qui non mi fanno mancare niente». Risultato: due vittorie nello snowboard, quel che voleva ottenere il divo Shaun White tornato alla sua Lamborghini con zero tituli. L'americano russo, il russo che diventa svizzero e batte White, gli italiani che attraversano in bici otto paesi, bel mondo, irresistibile, che mette allegria anche quando arriva una legnata come questa. Vedi Corinna Boccacini da Udine nel giorno della miglior gara della sua vita, battuta per soli 13 centesimi dalla tedesca Kober, e la senti in equilibrio su una tavola d'aria: «Sono arrivata a un passo dal sogno, ma non l'ho desiderato abbastanza». Tornerà alle partite di tennis e alle nuotate a Santa Cristina dove vive. Vedi Aaron March, studente per hobby, e lo senti solo un po' ammaccato per la caduta in semifinale che gli ha tolto sicurezza: «Nello sport qualcuno deve arrivare quarto, stavolta è toccato a me: da qui riparto per le prossime Olimpiadi in Corea».
Tra le mani ha la tavola prodotta da un suo amico e avversario, l'austriaco Sigi Grabner, un altro dei matti della Funes-Sochi a pedali, partenza il 28 aprile, arrivo il 13 maggio. Un po' come se Alberto Tomba avesse fatto tremila chilometri in bici col signor Rossignol. Racconta Aaron: «Siamo partiti io, Sigi, Roland Fischnaller e Erich Pramsohler». Personaggio chiave, quest'ultimo, allenatore e guru dello snowboard azzurro: un giorno il giovanissimo "Fisch" lo vede surfare elegante, i capelli sciolti sulla schiena, e decide che quello è veramente "cool", uno sport da tipi giusti, a cui dedicare la vita. «In Ungheria e Romania» continua March, «faceva caldissimo, anche 35 gradi, ma tenevamo un bel ritmo, duecento chilometri al giorno. I problemi sono arrivati sul Mar Nero, quando abbiamo trovato il vento contro, e siamo scesi ad una media di 17 chilometri l'ora. Poi, finalmente, Sochi». Lo chiamano il Pittore, per l'arte del padre, e il suo modo di interpretare lo snowboard. Adora Andy Warhol, e quando scende dalla tavola, o esce dall'università, si concede qualche partita di poker al Casino di Innsbruck. Perché lo snowboarder è fatto di muscoli, spirito, immaginazione, ma anche poker d'assi.
</doc>
<doc id="101" genre="journalism" gender="?">
Le inutili lamentazioni di stampo sicilianista
DIVERSI anni fa un giovane e brillante funzionario di polizia si trovava a gestire l' ordine pubblico davanti all' Ars in occasione dei lavori finali per il varo di una legge regionale. L a necessità della presenza delle forze dell' ordine derivava dalla circostanza che la piazza era affollata da una moltitudine di persone che seguivano, in diretta, lo svolgimento del dibattito parlamentare grazie ad altoparlanti collegati con l' aula. Secondo la testimonianza del funzionario, non appena il presidente dell' assemblea pronunciò la fatidica parola "approvata", alcuni parlamentari si lanciarono giù per le scale, dimostrando una sorprendente agilità rispetto alla loro manifesta pinguedine, per andare ad abbracciare la folla festante ed esultante per la nuova legge che erogava ri sorse a carico della Regione tali da soddisfare le molteplici aspettative dei manifestanti! Oggi i tempi sono cambiati, perché le dotazioni finanziarie sono sempre più limitate ed esistono vincoli normativi stringenti per la costruzione del bilancio regionale. Di ciò è un chiaro esempio l' intensificazione dei controlli del commissario dello Stato sui provvedimenti regionali: controlli che, soprattutto da qualche anno a questa parte, sono diventati a dir poco draconiani, probabilmente anche a causa dell' occhiuta pressione dello Stato centrale timoroso di essere coinvolto nella ricerca della copertura delle eventuali "spese pazze" della Regione. Sicché, la recente impugnativa del commissario dello Stato di ampi pezzi della legge di stabilità regionale si inserisce in questo processo. La lettura dell' impugnativa (ben 26 cartelle) lascia trasparire un giudizio severissimo da parte del commissario sull' operato del legislatore regionale di cui, in prima battuta, è affermata l' incapacità di scrivere il suddetto provvedimento in modo rispettoso delle regole che lo governano. Infatti, il commissario sostiene che «la copertura dei nuovi e maggiori oneri a carico del bilancio della Regione con proprie risorse derivanti» da alcune disposizioni della legge «non sia credibile, sufficientemente sicura ed ancorata a criteri di prudenza, affidabilità e appropriatezza, in adeguato rapporto con le spese che si intendono effettuare». Un' altra norma è imputata di determinare «un livello dei residui passivi stessi non coerente con la reale posizione debitoria della Regione in evidente contrasto con i principi di chiarezza, veridicità e trasparenza del bilancio e peraltro suscettibile di comportare maggiori oneri futuri non dando al contempo contezza della reale posizione debitoria complessiva della Regione». Altre disposizioni sembrano invadere spazi riservati alla potestà legislativa esclusiva dello Stato, in particolare una di queste «di fatto istituisce un nuovo tributo». D' altra parte, il sogno non tanto nascosto di molti politici regionali è sempre stato quello di affrancare la Regione da ogni legame con i principi dell' ordinamento statale: fino ad arrivare a permettere alla Regione di «stampare moneta». L' impugnativa mette in evidenza come la legge regionale violi un florilegio di norme costituzionali, nonché dello stesso statuto speciale. Tuttavia, bisogna essere chiari: il commissario dello Stato non esprime alcun giudizio di merito sulle scelte politiche regionali, e peraltro nemmeno potrebbe farlo. Il commissario si limita a segnalare quali siano i percorsi corretti da seguire, in base ai principi dell' ordinamento, per raggiungere qualunque obbiettivo che il governo regionale si sia posto. Pertanto, nessuno potrà mai mettere in dubbio che ogni nuova spesa debba trovare un' adeguata copertura in bilancio. Sicché, è compito esclusivo del governo regionale rispondere a questa richiesta e, semmai, scegliendo una volta per tutte di tagliare le spese ritenute improduttive, senza utilizzare fantasiose tecniche di finanza creativa ormai non più esperibili e senza pensare di soddisfare ogni aspettativa anche la più particolaristica. Quanto al tormentato capitolo degli interventi sul personale della legge di stabilità, il commissario non censura la prevista stabilizzazione del personale precario degli enti locali, ma si arresta nel richiamare il rispetto delle modalità di selezione contenute nella normativa statale; perché, altrimenti, «si configurerebbe un immotivato trattamento differenziato in assenza di peculiari situazioni regionali rispetto al personale precario di tutte le altre amministrazioni pubbliche del territorio nazionale». La proroga della stabilizzazione del personalea tempo determinato in servizio presso la Regioneè contestata in quanto in violazione della disciplina statale che riguarda espressamente pure le regioni a statuto speciale. Il processo di riordino delle società partecipate contiene disposizioni che destano il sospetto di permettere la sanatoria di assunzioni illegittime e la mobilità di personale in spregio alla regola del concorso pubblico. Di fronte al ricco campionario dell' impugnativa del commissario, di cui qui s' è detto solo in minima parte, la risposta più razionale del governo regionale dovrebbe essere quella di rifuggire dalle solite lamentazioni di stampo "sicilianista", ma di mettersi al lavoro: mettendosi in linea con i principi chiaramente violati e, semmai, difendendo le proprie scelte davanti alla Corte costituzionale, laddove si ritenesse fondatamente che il commissario abbia ecceduto.
</doc>
<doc id="102" genre="journalism" gender="?">
Le lenzuola si devono cambiare una volta a settimana. Parola di microbiologoLe lenzuola si devono cambiare una volta a settimana. Parola di microbiologo
Uno studio del microbiologo dell’Università di New York Philip Tierno ha messo in luce un dato incontrovertibile: nel letto, insieme a noi, vive un parco botanico di batteri e funghi. Per questo le lenzuola vanno cambiate ogni sette giorni
QUANTO  tempo trascorriamo sul letto? Un terzo della nostra vita, 121,6 giorni, 2920 ore. È il momento della giornata in cui ci sentiamo più al sicuro, eppure proprio in quelle ore siamo inconsapevolmente circondati da un’orda selvaggia di animali sconosciuti. No, non è il seguito del libro "Animali fantastici e dove trovarli"di J. K. Rowling, è quello che emerge da una ricerca americana in campo microbiologico.
 
"Sebbene ad occhio nudo non se ne scorga traccia, il nostro giaciglio riesce velocemente a trasformarsi in un "parco botanico" di batteri e funghi. E il pericolo aumenta se i microscopici organismi vengono lasciati troppo a lungo tra le pieghe delle lenzuola", spiega Philip Tierno, un microbiologo dell’Università di New York, al Business Insider.
 
Come evitarlo ed insieme eliminare questo esercito invisibile? C’è un modo semplice e alla portata di tutti:  la biancheria deve essere cambiata e lavata una volta a settimana. Se ci dimentichiamo o trascuriamo di farlo, c’è un’elevata probabilità di ammalarsi.
 
Cerchiamo di capire le ragioni, a parte quelle del buon senso. Ogni anno in media gli esseri umani producono 98 litri di sudore nel letto, ma nei periodi estivi, quando fuori è caldo ed umido, l’umidità si trasforma in quello che gli scienziati chiamano "l’ambiente ideale per le colture di funghi". In un recente studio in cui è stato esaminato il livello di contaminazione da funghi nei letti, è stato scoperto che anche i cuscini, che siano sintetici o di piuma, posso contenerne tra i 4 e i 17 tipi differenti. E questo, evidentemente, è un problema.
 
Se al guanciale e alle lenzuola si aggiungono poi i batteri “estranei” come il pelo di animale, il polline, la polvere, la lanugine, resti di terra o parti del tessuto di cui sono fatte le lenzuola, Tierno non ha dubbi: queste “sporcizie” si fanno sempre più invadenti - batteriologicamente parlando - mano a mano che continuiamo ad usarle. Senza tralasciare un’altra particolarità: le lenzuola sporche possono provocare fastidiosi starnuti, visto che i microbi sono così vicini a naso e bocca da essere respirati.
 
"Anche se naturalmente non si soffre di allergie - afferma Tierno - si può incorrere ad una reazione allergica". Il microbiologo di New York scende ancor più nello specifico facendo un esempio esemplificativo: "Se toccassi feci di cane per strada, ti laveresti la mano. Fai la stessa cosa per il tuo letto". In conclusione se si riuscisse a vedere cosa c’è sopra il letto ogni volta che ci stendiamo anche solo per un pisolino, la domanda sorgerebbe spontanea: "Che sia meglio dormire per terra?"
 
</doc>
<doc id="103" genre="journalism" gender="?">
Le mummie più antiche del mondo rischiano di sparireLe mummie più antiche del mondo rischiano di sparire
I Chinchorro hanno almeno 7mila anni e ora dei comuni batteri si stanno nutrendo dei loro tessuti trasformandoli in fango. La preoccupante scoperta risale al 2015: un gruppo di ricercatori cileni cerca di sensibilizzare l’Unesco
 
UN ESERCITO di mummie 'democratiche' chiede aiuto all’Unesco. Non è la trama di un film horror giapponese, ma la verità su un’emergenza storico scientifica, che sta affiorando in questi ultimi anni.
 
I Chinchorro, le più antiche mummie del mondo (hanno almeno 7000 anni), si stanno decomponendo. Da solida, la loro consistenza sta diventando liquida: si stanno trasformando in fango. La causa? L’innalzamento dei livelli di umidità. L’ipotesi più accreditata dai ricercatori è infatti che la consistenza melmosa sia il risultato di colonie di batteri, che prosperano nella pelle mummificata.
 
Ma andiamo con ordine. È l’inizio del 1900 quando lungo le coste del Sud del Perù e del Nord del Cile vengono rinvenute quasi 300 mummie umane, compresi adulti, bambini, neonati e feti abortiti. «Le date che abbiamo per i corpi risalgono a 7000 anni fa», ha detto alla Reuters Sergio Medina Parra, antropologo e capo dipartimento all'Università di Tarapacà in Cile. Ad aver preservato i corpi per tutti questi anni è stato il metodo di sepoltura sotto la sabbia arida del deserto di Atacama.
 
Il popolo dei Chinchorro mummificava i morti circa 2mila anni prima degli antichi egizi e a differenza loro, senza distinzione di classe. «Le mummie di Chinchorro - ha dichiarato al Los Angeles Times Bernardo Arriaza dell’Università di Tarapacà, che ha guidato scavi nella zona per 30 anni - non erano limitate ai morti delle classi agiate: era una comunità molto democratica».
 
Gli scavi sono iniziati nel secolo scorso e i corpi mummificati sono stati trasportati in istituti di ricerca nel Nord del Cile, per favorirne la conservazione. Ma dal 2015 la situazione è diventata allarmante tanto che archeologi e ricercatori cileni si sono rivolti agli scienziati dell'Università di Harvard.
 
Analisi di laboratorio dei campioni di tessuto hanno rivelato la presenza di specifici batteri: germi che di norma vivono sul nostro corpo e che sui Chinchorro accelerano il processo di disfacimento. «A mano a mano che hanno trovato la giusta temperatura e la giusta umidità, hanno iniziato a nutrirsi della pelle delle mummie» ha precisato il biologo di Harvard Ralph Mitchell a Live Science.
 
Insomma, un vero e proprio film dell’orrore. Per questo già da qualche anno i funzionari locali stanno sensibilizzando l’Unesco, affinché riconosca i Chinchorro Patrimonio dell’Umanità e salvaguardi questo raro esempio di mummie 'democratiche'. 
</doc>
<doc id="104" genre="journalism" gender="?">
Le prime rughe sulla faccia della Luna . Luna perde smalto diventa vecchia e si rimpicciolisce
ANCHE la Luna invecchia. Si rimpicciolisce e si riempie di rughe, ma se il passare dei miliardi di anni scalfisce la sua superficie, non per questo il cerchio luminoso perde di grazia ai nostri occhi. Per osservare la contrazione del suo raggio (cento metri su un totale di 1.700 chilometri) c' è stato infatti bisogno di una missione Nasa. UNA missione studiata per cogliere ogni dettaglio delle dimensioni di un metro sulla superficie del satellite. Gli apparecchi a bordo della Lunar Reconnaissance Orbiter (la sonda Lro che da giugno 2009 è in orbita attorno alla Luna) hanno notato che la contrazione del raggio produce un effetto secondario sulla superficie. Le faglie di cui è composta la crosta si ritrovano troppo strette una contro l' altra, iniziano a spingere e creano dei rigonfiamenti che ricordano le immagini della grande muraglia cinese ripresa dai nostri satelliti artificiali. A notare le "rughe" della Luna furono per prime le missioni Apollo 15, 16 e 17 all' inizio degli Anni 70. Ma non diedero troppo peso a quelle cicatrici, anche perché le loro osservazioni restarono limitate a un quinto della superficie vicino all' equatore. La sonda della Nasa ora ha scoperto altri 14 di questi rigonfiamenti - lunghi poche decine di chilometri e alti un centinaio di metri - distribuiti lungo tutta la superficie del satellite. «Sono l' effetto del raffreddamento dell' interno della Luna e risalgono a tempi relativamente recenti» spiega Thomas Watters, lo scienziato della Smithsonian Institution che firma con altri colleghi uno studio oggi su Science. Quando usa la parola "recenti", Watters non riesce a precisare la data della comparsa delle prime rughe sul viso della Luna. Si limita a escludere che ciò sia avvenuto oltre un miliardo di anni fa (circa un quinto dell' età del satellite), epoca in cui il raffreddamento progressivo del nucleo fece cessare del tutto l' attività vulcanica. Da quel momento solo l' impatto con i meteoriti ha modificato l' aspetto esterno della Luna. E il fatto che i rigonfiamenti si siano presentati agli occhi della sonda Nasa con crinali aguzzi, pareti ripide e nessun segno di collisione con altri corpi celesti ha spinto gli scienziati a classificare le "rughe" come molto recenti. Il passaggio da una fase liquida e ribollente a un progressivo raffreddamento, e quindi al ridursi delle dimensioni, non è d' altronde un fenomeno limitato al nostro satellite. Anche Mercurio e Marte hanno la superficie solcata da rigonfiamenti simili a quelli appena scoperti da Lro, ma molto più alti: fino a un chilometro di quota. Su uno di questi crinali, frutto delle spinte tettoniche di una Luna sempre più anziana, si arrampicarono anche due astronauti di Apollo 17, Eugene Cernan e Harrison Schmitt. Era il 1972: l' ultima visita dell' uomo all' astro grazioso. Da allora, oltre che rimpicciolirsi, raffreddarsi e raggrinzirsi, la Luna si sta anche allontanando da noi al ritmo di quasi 4 centimetri l' anno.
</doc>
<doc id="105" genre="journalism" gender="?">
Le regole per 'liberare' la burocrazia
DIVERSI anni fa, Sabino Cassese offrì una stimolante chiave di lettura delle relazioni tra classe politica e alta burocrazia sostenendo che fossero fondate su un rapporto di scambio tra potere e sicurezza. Vale a dire che l' alta burocrazia, poiché dipende formalmente dalla nomina politica, tende a sottomettersi ai voleri di quest' ultima, ottenendo però la garanzia della sostanziale inamovibilità e la possibilità di farsi, in pratica, gli affari propri; sempre purché ovviamente non intralci i desiderata degli organi politici. Questa intuizione s' è dimostrata empiricamente fondata. E per giunta ancora oggi, seppure in un quadro normativo profondamente mutato, il baratto tra potere e sicurezza si ripropone sotto diverse vesti e a qualunque livello di governo. Ciò comporta una serie di effetti perversi. Il primo è quello della osmosi tra politica e amministrazione, per cui una burocrazia ubbidiente non garantisce il valore costituzionale dell' imparzialità e si dimostra disponibile a servire gli interessi più beceri e particolaristici dei decisori politici. I L SECONDO è quello che la fedeltà burocratica è ricompensata in vari modi, ma soprattutto con remunerazioni elevatissime e con riconferme negli incarichi ricoperti o con l' assegnazione di nuovi posti nell' arcipelago del sottogoverno. Il terzo è rappresentato dal fatto che la costante permanenza ai piani alti dell' apparato (pur se cambiando spesso appartamento) determina, nei molteplici vertici burocratici, una rendita parassitaria e la cristallizzazione di situazioni di potere. Ciò perché così si accumulano conoscenze dei gangli più nascosti dei meccanismi amministrativi e si costruiscono legami e reti amicali non solo con gli esponenti politici, ma anche con i pari livello e i rappresentanti dei forti interessi che gravitano intorno alle pubbliche amministrazioni. La dotazione informativa rende di conseguenza il grand commis indispensabile al politico che voglia, sebbene a modo suo, fare funzionare la macchina amministrativa. E l' appartenenza consolidata ad un determinato "giro" fa sì che, nonostante lo spoils system, l' alto burocrate troverà sempre qualche potente che si occupi di sistemarlo in un ruolo prestigioso. Chi è che non ricorda l' intercettazione di un alto magistrato di Cassazione che, all' alba della pensione, si rivolgeva ai suoi "amici" e chiedeva cosa volessero offrirgli per la sua vecchiaia? L' aspirazione del magistrato non era ovviamente quella di un comune mortale, bensì di ricoprire la carica di presidente della Consob! Le notizie riportate su questo giornale, negli ultimi giorni, e relative ai maxi-stipendi manager pubblici e funzionari scampati, in larga misura, ai tagli che nel resto del Paese sono stati in gran parte effettuati, dimostrano il patto scellerato consumato tra classe politica e alta burocrazia, peraltro in salsa siciliana: vale a dire raggiungendo picchi (specie sul fronte delle remunerazioni) che vanno oltre il limite della decenza, cosa questa che a livello nazionale si registra con minore frequenza. Per spezzare questo circolo vizioso vanno adottate urgentemente severe misure che soprattutto eliminino la quasi totale arbitrarietà di cui dispone la politica nello scegliere le persone da collocare negli uffici più elevati dell' apparato amministrativo regionale. Una di queste è anzitutto la previsione che a qualunque carica - dipendente dalla nomina della politica - possa accedere solo chi appartenga ai ruoli delle pubbliche amministrazioni e abbia perciò già superato un concorso pubblico per l' accesso. Così si eviterebbe la prassi di utilizzare stabilmente dirigenti esterni, pure in amministrazioni affollate di dirigenti di ruolo come quella della Regione siciliana. In particolare, per i posti di vertice nelle società partecipate andrebbe effettuata una vera e propria selezione concorsuale. Sarebbe questo uno straordinario escamotage per ridurre al minimo l' interesse della politica alla creazione di questi mostri che in realtà non svolgono alcuna funzione produttiva, ma solo quella di ammortizzatore sociale di alto livello. Altra regola da varare è quella della fissazione di un limite di durata massimo alla possibilità di ricoprire incarichi elevati in tutto l' apparato controllato dalla Regione. Il principio dovrebbe essere quello della rotazione: e chi ha esaurito il suo tempo potrebbe essere destinato ad altri compiti, come d' altra parte è già stabilito dalla normativa in vigore. Importante è poi adeguare le remunerazioni ai livelli dei soggetti che svolgono le stesse funzioni nelle amministrazioni statali. Tutto questo sembra facile da realizzarsi, ma in concreto non lo è affatto in una regione dove, tra le tante follie, siè riusciti ad inventarsi, senza alcun fondamento giuridico, il principio dell' equiparazione del trattamento dei dipendenti dell' Assemblea regionale a quello del personale del Senato della Repubblica. Ma una classe politica che si autoproclama alfiere del rinnovamento ha il dovere di farlo e di lottare per una maggiore moralità nella sfera pubblica.
</doc>
<doc id="106" genre="journalism" gender="?">
Le responsabilità del governatore
NEI giorni scorsi il presidente della Regione Crocetta ha intimato agli alti dirigenti della Regione di accelerare i tempi relativi ad importanti adempimenti amministrativi, minacciando come sanzione anche l'eventuale licenziamento. a qui emerge un tradizionale atteggiamento della politica nei confronti del corpo burocratico che può essere sintetizzato nella cosiddetta «sindrome del sabotaggio burocratico». L'idea, cioè, che la politica cerca di fare e la burocrazia invece ostacola; che la politicaè buona, mentre l'apparatoè cattivo; che la politicaè al servizio dei cittadini, al contrario dei dipendenti pubblici che sono autoreferenziali e intenti a coltivare i loro interessi personali; che la politica è pura e la burocrazia è collusa. Si tratta di un ragionamento che, spinto alle estreme conseguenze, conduce a legittimare una concezione autoritaria delle amministrazioni pubbliche come se esse fossero esclusivamente alle dipendenze della politica.
In realtà, proprio per garantire la connessione tra indirizzo politico e attuazione amministrativa, le riforme degli ultimi anni hanno fortemente modificato lo statuto della dirigenza pubblica. Tutti i dirigenti di vertice di tutte le amministrazioni sono soggetti al cosiddetto spoils system: e cioè decadono automaticamente dai loro incarichi al mutare degli organi di governo elettivi da cui dipendono. Ciò significa, in parole povere, che i vertici politici, una volta eletti, possono nominare, con grande discrezionalità, tutti gli alti burocrati, attingendo anche all'esterno dei ruoli della dirigenza. Sicché, è indiscutibile che tra organi politici e alta dirigenza si instaura un rapporto fiduciario. Questo è avvenuto anche al momento dell'insediamento del governo Crocetta che, infatti, ha riconfermato alcuni alti dirigenti già al servizio della precedente amministrazione, e ne ha nominati di nuovi. In questo modo Crocetta dirige l'amministrazione regionale sia attraverso l'attività di indirizzo e programmazione sia mediante la scelta degli uomini cui tocca dare attuazione a quanto deciso in sede politica.
L'inevitabile conclusione, pertanto, è che se l'apparato amministrativo procede a rilento o è del tutto inefficiente la responsabilità non può stare tutta da una parte. È probabile che gli alti dirigenti siano incompetenti o, peggio, in malafede. Ma è altresì probabile, anzi è certo, che la politica ha fatto cattive scelte (e quindi ha selezionato le persone sbagliate) oppure ha elaborato programmi e indirizzi contraddittori e inadeguati. Questo significa che, prima di tutto, è la politica che dovrebbe accollarsi le sue responsabilità e solo dopo adottare le conseguenti misure sanzionatorie nei confronti dell'apparato.
D'altra parte, è vero che l'attuale governo regionale opera in una fase estremamente drammatica per l'economia e la società italiana, ma stenta, come più volte è stato riportato nel dettaglio su questo giornale, ad andare oltre la politica degli annunci e del marketing.
La riforma del mostro della formazione regionale ha corso e corre ogni giorno il rischio di essere impallinata da parlamentari esponenti della maggioranza governativa e non solo che hanno profondi interessi nell'attuale sistema.
Il piano giovani, lamentano i sindacati, è ancora bloccato. L'attuazione del sistema di valutazione del personale regionale, sul modello di quello adottato nello Stato, è rinviata a data da destinarsi. E si potrebbe continuare a lungo.
Insomma, non è più il tempo dello scaricabarile, è solo il momento in cui chi è stato eletto per cambiare in meglio la Sicilia faccia interamente la sua parte senza inseguire fantasmi.
</doc>
<doc id="107" genre="journalism" gender="?">
Le stanze segrete della pittura
La pittura è un modo per rappresentare un dato reale in oggetti visibili, di qualsivoglia natura e con i mezzi più diversi. La verosimiglianza è la meta da perseguire con la matita, il pennello, lo scalpello o la fotocamera. Con l'arte astratta questa ambizione, connaturata alla storia della civiltà, sembrò entrare in crisi e, secondo alcuni studiosi, sul finire del Novecento era giunta alla sua fine. Profezia smentita dai fatti. Ma la domanda "che cos'è la pittura" nella sua apparente semplicità è molto più insidiosa perché implica un complesso di concetti che sono di natura filosofica e storica, critica e epistemologica. A Che cos'è la pittura? dà una risposta articolata in un saggio (Einaudi) Julian Bell, che è un rinomato pittore ed è anche uno storico e critico d'arte che ha scritto numerosi libri e insegnato in prestigiosi college anglosassoni.
In sei capitoli molto densi, quel che colpisce è in primo luogo il fatto che l'autore non rispetti un ordine cronologico, né i canoni tipici della storia dell'arte — come lui stesso ha fatto in altri libri — ma privilegi una scansione tematica. Si pone domande molto ben articolate: esiste qualcosa che unifica quel che chiamiamo dipinti? Bell si chiede quali siano i valori e i significati della millenaria pratica del dipingere che restano ancora vivi oggi. Le domande assai spesso sono retoriche perché implicano già una risposta e in questo l'autore mostra una apprezzabile intelligenza visiva nell'associare ai testi e alle risposte un apparato iconografico pertinente. Il primo dei capitoli, dal titolo "Immagini e segni", dipana il suo filo dalle sculture egizie alla "Veronica" bizantina del XII secolo, fino alla fotografia. Al suo avvento rivoluzionario sembrò che la fotografia dovesse soppiantare la pittura, ma ciò non avvenne perché essa anzi contribuì a rendere ben più pregnante la rappresentazione di un tema, arricchendo le sensazioni e la conoscenza della realtà raffigurata. La "sensazione" sfida la rappresentazione della luce nelle tele di Monet o di Cézanne e all'espressione è dedicato il quarto capitolo. In modo provocatorio, Bell parte dalla Merda d'artista (1961) di Piero Manzoni a cui segue una Flagellazione di Cimabue con le incisioni di Le Brun sulle espressioni delle passioni dell'animo (1727). Ma espressioni sono anche quelle delle vedute di Whistler, quando raffigura il Tamigi (1780) in una Londra mangiata dallo smog. Allo stesso modo, Vincent van Gogh, in Camera da letto di Arles (1889), fa esplodere il colore conferendo alle tele un significato emozionale perché, scrive il pittore, qui "il colore deve far tutto". Sarà l'inizio di una ricerca che troviamo nei cubisti e nei fauve: Vasilij Kandinskij, in Composizione VI (1913), frantuma ogni rapporto con la figurazione, sia pur deformata dei cubisti, dei futuristi e degli espressionisti.
Quella del russo è una via aperta da cui non si tornerà più indietro, come testimonia il Quadrato Nero di Kazimir Malevič. La crisi dell'arte contemporanea è aperta. Alberto Burri con Sacco 5P (1953) manda all'aria tutti gli strumenti tradizionali del dipingere: prende un sacco, vi incolla dei tessuti e dipinge con l'acrilico un macchia rossa: unico colore presente.
Non sono che alcuni dei tanti riferimenti che Bell propone al lettore, con una tale varietà di temi che non è agevole seguire i meandri del suo cervello. Né è utile una lettura in sequenza delle pagine dalla prima all'ultima perché si è costretti ad andare in avanti o indietro.
Quello di Bell è un gioco degli specchi che ci rimandano immagini, dati, fatti, opere e pittori che vanno dal passato remoto al contemporaneo. Sul finire del libro, consapevole delle difficoltà a cui va incontro il lettore anche non digiuno di tali argomenti, ci offre a pagina 231 una "Bussola della pittura" da lui disegnata: sono sei cerchi, attraversati da due assi perpendicolari: su di essi si legge da un lato "segno o primo tocco", dall'altro "spirito"; nell'altro asse si legge "lavoro o creazione /produzione", sull'altro lato "morte". Il cerchio più ampio dei sei è segnato in alto da "denaro", e all'opposto da "teoria", in orizzontale "arte/museo" e "mercato/fiera di paese".
Il quinto anello ha come temi "oggetto", "rappresentazione", "estetica", "effetto visivo". Si potrebbe continuare nel seguire la bussola-puzzle di Bell, che meritava di esser posta in esordio, ma forse è più utile in questo navigare pittoresco riferire le conclusioni nell'ultima pagina: "Questo volume è pensato come un libro illustrato.
Le illustrazioni sono state selezionate nella speranza di dischiudere al lettore il mondo della pittura. La concezione della storia della pittura alla quale fanno riferimento queste immagini è strutturata, più che come un albero, come un cespuglio di rovi, con innumerevoli centri di attenzione localizzati". I rovi hanno delle spine e ad avvisare il lettore è lo stesso Julian Bell.
</doc>
<doc id="108" genre="journalism" gender="?">
Lega, la cassa ora piange oltre un milione di rosso Ma l'austerity salva il partito
UN altro anno di vacche magre, in casa Lega Nord. Se i sondaggi sorridono a Matteo Salvini e la tornata di amministrative è andata ben oltre le aspettative, va abbastanza peggio in via Bellerio. Lo mette nero su bianco il rendiconto di gestione del partito. Il quale ha chiuso il 2016 con un buco da oltre un milione di euro. Sono rimasti 164mila euro di depositi bancari e 436 euro di "valori in cassa". Tanto per fare un confronto: nel 2010 il Carroccio aveva una disponibilità liquida di 31,6 milioni di euro.
Sembra un secolo fa, visto che poi si sono abbattuti due cicloni sul partito. Uno, in realtà, ha riguardato tutti i soggetti politici, ed è la fine del finanziamento pubblico, che ha rappresentato un vero dissanguamento per le casse della Lega; e poi anche le note vicende giudiziarie dell'affaire Bossi, costate milioni di euro in avvocati negli ultimi anni (nel 2013, ad esempio, le spese legali incrementarono di oltre due milioni e mezzo di euro).
Da quando Salvini è diventato segretario per la prima volta, era proprio il 2013, è cominciata un'operazione di austerity senza precedenti. Chiuso il giornale La Padania, numero di funzionari più che dimezzati (e sui 29 rimasti, ora in cassa integrazione, incombe l'incubo del licenziamento definitivo), chiusa la mensa dei dipendenti del partito, chiuse intere ali del complesso in via Bellerio, vendute le frequenze di Radio Padania. Una cura obbligata: se il contributo per le spese elettorali del 2016 è stato di 932mila euro, nel 2010 fu di 22,5 milioni e di lì in poi è stato un calo progressivo. In passato Salvini ci ha anche scherzato, ma neanche troppo: «Nel mio ufficio non c'è nemmeno più il riscaldamento… ».
La cura da cavallo ha sortito i primi effetti, perché rispetto all'esercizio 2015 il disavanzo, cioè il buco, è diminuito del 61 per cento. Grazie anche alla creazione di un nuovo modello di struttura che ha esordito a metà del 2015 ma che ha dato i primi effetti sul bilancio del 2016: le varie Leghe regionali, definite nel gergo interno "nazionali", si sono trasformate in associazioni dotate di autonomia amministrativa, finanziaria e contabile. A loro volta si sono accollate le obbligazioni attive e passive del partito centrale su base territoriale. Anche per questo le spese per la "gestione caratteristica" (in altre parole: acquisti di materiale e servizi, canoni di locazione e così via) sono passate dai 16,1 milioni del 2014 ai 4,3 del 2016.
Senza i contributi dei propri eletti, le cosiddette erogazioni liberali, la Lega avrebbe probabilmente chiuso i battenti qualche anno fa. Pratica mutuata dal passato, in primis dal vecchio Pci. I più generosi sono stati il vicesegretario ed europarlamentare Lorenzo Fontana (47mila euro) e il vicepresidente del Senato Roberto Calderoli (46mila). Salvini ha devoluto 36mila euro mentre consiglieri regionali e presidenti di Regione, cioè Roberto Maroni e Luca Zaia, hanno versato le quote alle varie associazioni regionali.
Al sostegno finanziario degli "istituzionali" vanno aggiunte le 129mila opzioni del 2 per mille di contribuenti che hanno scelto di devolvere la somma alla Lega: in tutto 1,4 milioni di euro nelle casse del partito. Il numero di dichiarazioni dei redditi contrassegnate Lega è diminuito: erano 139mila l'anno precedente. Diecimila contribuenti in meno, che non sono pochi.
Una curiosità: nel 2015 le opzioni furono di più ma fruttarono - per effetto dell'entità del gettito e del meccanismo di ripartizione del 2 per mille - una somma inferiore, cioè "solo" 1 milione e 100 mila euro.
</doc>
<doc id="109" genre="journalism" gender="?">
Lego prepara lo sbarco a Bari a settembre
Le prime avvisaglie le ha date il web: "Lego, la famosa azienda danese di mattoncini componibili per bambini, ricerca sales assistant e uno store manager per il nuovo punto vendita di prossima apertura nel capoluogo pugliese". Ma se gli annunci di lavoro non si sono sbilanciati più di tanto, soprattutto per quanto riguarda il tipo di contratto, ci ha pensato la strada a svelare l'arcano. Il colosso di Billund aprirà a Bari dopo l'estate. I lavori sono già cominciati, su via Argiro: il locale commerciale dove un tempo sorgeva il negozio di abbigliamento Goatee Saddler è stato già sventrato, le vetrine coperte da giganteschi adesivi su sfondo giallo. E l'appuntamento lo lanciano proprio i famosi pupazzetti Lego, che urlano in un fumetto: «Stiamo arrivando!».
L'apertura è prevista per dopo l'estate, dagli uffici italiani di Lego - che quest'anno festeggia fra l'altro 60 anni di storia nessuna certezza sulla data.
Ma quanti sono impegnati sul cantiere di via Argiro ipotizzano l'inaugurazione per i primi giorni di settembre, precisando che «finora non è stato neppure attivato l'allaccio Enel». Il cuore commerciale della città cambia ancora, e quella di Lego sulla parallela all'arteria dello shopping, via Sparano, sembra una scommessa.
Soprattutto dopo un 2017 non proprio roseo per l'impero danese, che ha visto un calo del fatturato dell'8 per cento (per circa 4,7 miliardi di euro) dopo un'onda positiva durata un decennio. «Stabilizzeremo il business e investiamo per realizzare una crescita sostenibile nel più lungo termine», promette l'amministratore delegato Niels Christiansen. E il modello più snello immaginato in Danimarca passa anche dal monomarca di Bari. Non è però l'unica novità per il commercio nel centro di Bari. Le vetrine si coprono e si smascherano anche ad agosto. E nelle ultime settimane si è assistito a un silenzioso addio: quello dell'Emporio Armani, proprio su via Sparano. Non ha resistito molto, con i suoi due piani accanto al Disney store, a due passi dal punto vendita Prada.
Giusto sei anni. Il tempo di svuotare gli scaffali, togliere i grandi loghi sulle vetrine mentre proprio lì davanti prendeva forma il salotto letterario del restyling di via Sparano, con le frasi di Benedetto Croce - e di quella storia fashion non è rimasto niente. Il vuoto non durerà a lungo, però. È stato già eretto un muro bianco in cartongesso per proteggere i nuovi lavori appena cominciati, ma proprio sulla facciata si intravedono alcuni indizi: il committente è Lorenzo Marcheselli, managing director di Inditex Italia. Inditex è la multinazionale spagnola che, a ben guardare i marchi, in via Sparano e nelle strade vicine è più che presente: Zara e Zara home, ma anche Stradivarius e Oysho fanno sempre capo a Inditex. E negli spazi dell'ex Emporio Armani dovrebbe arrivare proprio Oysho con la sua biancheria intima, i pigiami e i costumi da bagno.
Niente alta moda - ormai i grandi marchi si contano sulle dita di una mano - e ancora una volta una conquista del prêt-à-porter. A ben guardare, Oysho su via Sparano è già presente, a pochi decine di metri di distanza da quella che sarà la prossima sede. Si ipotizza un trasferimento, allora, che sarà concluso già agli inizi di settembre, e anche qui gli annunci di lavoro offrono la giusta chiave interpretativa: Oysho riapre a Bari - si legge sul sito ufficiale di Inditex - e cerca addetti vendita part time che si uniscano alla squadra già esistente.
</doc>
<doc id="110" genre="journalism" gender="?">
Leonardo
MILANO
NELL'UNIVERSO dell'arte di ogni tempo c'è un astro luminoso che risponde al nome di Leonardo da Vinci, anzi il suo genio è una cometa formata da un centro e da un'aureola densa di corpi celesti. Il primo merito della mostra Leonardo da Vinci 1452 1-519, al Palazzo Reale di Milano (fino al 19 luglio, catalogo Skira, pagg. 614, un'enciclopedia di cui s'avrà sempre bisogno) è quello di avergli associato una serie di artisti che gli sono stati vicini non solo nel tempo che concluse la sua vita a sessantasette anni nel dorato esilio del Castello di Amboise. Una mostra milanese, sia per il legame che Leonardo ebbe con la città in cui visse dal 1482 al 1499, sia perché essa custodisce alcuni capolavori assoluti, sia infine perché i curatori Pietro C. Marani e Maria Teresa Fiorio – leonardisti di rango – hanno voluto conferire alla mostra questo carattere. Essa s'apre nel nome del disegno che, a partire da Cennino Cennini, è il fondamento di ogni arte figurativa: Leonardo fu un ben degno erede di questa tradizione critica che ebbe in Firenze la sua patria elettiva. Il celebre Paesaggio degli Uffizi (1473) testimonia l'orgoglio di poter contare sulle risorse della prospettiva come chiave di volta di un nuovo e rivoluzionario sapere. La sicurezza giovanile di poter dominare e rappresentare ogni cosa, alla fine della vita, sembra disfarsi con i disegni dei Diluvi dove precipitano sassi e pietre, o in un mulinare di vortici come nel Temporale: la concezione della natura di Leonardo è radicalmente mutata. E la natura, sembra voler dire il maestro, non si lascia dominare dall'uomo. Quante volte ce ne dimentichiamo? I disegni citati sono incipit e exodus della rassegna.
Le dodici sezioni della mostra, circa 200 pezzi, hanno un andamento sistematico: mettono a confronto l'opera di Leonardo con quanti lo precedettero e lo seguirono. Un visàvis che lo libera da quell'aura romantica di genio isolato e solitario fin troppo abusata: non lo fu, basti ricordare il con- fronto-scontro con il giovane Michelangelo a Firenze. Leonardo si misurò con tutte le condizioni dell'uomo del suo tempo: a partire dal rapporto, non sempre facile, col potere degli Stati in cui trascorse la sua vita. Fu tutto Leonardo: pittore, scultore, scenografo, ingegnere militare, topografo e inventore di una mirabolante serie di "machinae" per la guerra e la pace, o che ambivano a volare in cielo o a inabissarsi nel fondo del mare. Fu tanta la sua ansia di sapere e sperimentare che, alla fine della vita, patì l'angoscia di aver perso di vista l'unità della conoscenza: quello che lui stesso definisce un "regno unito". Un mito irraggiungibile anche per un genio, proprio come i miti dell'antico che aveva imparato ad amare soprattutto a Roma e in Villa Adriana a Tivoli, perché sentiva profondamente che «l'imitazione delle cose antiche è più laudabile delle moderne» o quando scrive «imita quanto puoi li Greci e li Latini», ricorda Marani. Una sezione è dedicata a questo tema: La Venere accovacciata è la fonte delle sue Leda, numerosi i disegni con Ercole e Nettuno che attingono alla statuaria antica . Fonte a cui abbeverarsi. La sfida più ardita fu quella di perseguire l'identità tra arte e scienza, con una sete di conoscenza che rompe le barriere preesistenti e ha la sua formulazione teorica nel Trattato della pittura (circa 1490-92) quando ridipinge La Vergine delle Rocce.
Pittura e scienza, perché la pittura è scienza del rappresentare, l'occhio e il disegno gli strumenti di cui avvalersi. Non fu un uomo colto, ma è tra gli artisti del Rinascimento che ha lasciato una tale messe di testi che ha pochi confronti. Aveva imparato dal maestro Andrea del Verrocchio a impastar colori, a cesellare, a sentire la forza della materia inerte che si fa forma d'arte: aveva letto Alberti e Francesco di Giorgio, dai maggior trattati di matematica e geometria trae origine la ricerca sull'equivalenza tra superfici piane e curve. Da questo sapere già Paolo Uccello giunse agli studi prospettici del "mazzocchio" e Leonardo ne seguì la strada fino al culmine prospettico della "ruota dentata" (1510). Ma tutto viene ricondotto alla pittura già nell' Annunciazione ( 1480): piccolo olio su tavola (Louvre) in cui l'architettura, le figure dell'angelo e della Vergine, il paesaggio sono unità inscindibile. I suoi paesaggi, che sono fondo in tante celebri opere, testimoniano che conosceva i fiamminghi e le sue rocce stratificate sembrano guidate dalle mani di un geologo, come già s'eran viste in opere di Filippino Lippi, Botticelli, e ancor meglio in Mantegna.
Fu memorabile ritrattista come Antonello da Messina e Giovanni Bellini e la Belle Ferronière ( 1495) olio su tavola di noce (Louvre) lascia sempre stupefatti: il suo sguardo non è rivolto all'osservatore ma induce a spostarsi verso destra. Ma chi guardano questi occhi? Perché è così enigmatica? È Lucrezia Crivelli, l'amante di Ludovico il Moro? Rimanda al perfetto busto della Dama col mazzolino del Verrocchio e alla Dama dell'Ermellino , ma non ha la medesima fisiognomica. Questa parola s'associa all'anatomia del volto e del corpo umano in cui Leonardo non ha pari con ritratti in sanguigna di giovani, di vecchi e scarnificazione di membra. Introduce un tema originale Maria Teresa Fiorio: quello della forma scultorea che si ritrova anche nella pittura e nel disegno. Leonardo spregiava la scultura, poneva in cima all'Olimpo la poesia e la pittura: la mostra mette in evidenza le due versioni del Monumento Sforza e del Monumento Trivulzio ed anche in questo sta la milanesità della mostra. Il San Girolamo ( 1490) è dipinto, ma ha la sostanza di una scultura, una tridimensionalità di forma che è esaltata dal torace scheletrito e dal volto dolente. L'unico contemporaneo che cita Leonardo nei suoi testi è Leon Battista Alberti e ne è il più grande erede.
</doc>
<doc id="111" genre="journalism" gender="?">
MARECHIARO, FINESTRELLA SUL MITO
Le radici dei pini hanno frantumato l'asfalto. Qui giù c'è Bagnoli con le carcasse delle fabbriche dismesse, scheletri di ruggine e lamine rosse, ciminiere e silos di cemento: un paesaggio di reperti sparsi tipo True Detective. E sotto le combustioni telluriche e quelle malefiche degli inquinamenti.
Le radici fanno la propria parte. Ma c'è la potenza mitica del mare. In questa giornata fredda e ventosa ha il colore del ferro. Uguale al cielo. È la giornata giusta per andare alla Finestrella di Marechiaro. Il vento ha fatto cadere gli alberi di natale poggiati al muretto della strada e da terra il biancore dei tronchi tagliati e puntati verso l'alto fa pensare a schegge di ossa umane.
L'uomo scende dall'Ape e comincia a rimetterli in piedi. E quando si piega il giaccone si solleva e si scopre un pezzo di culo peloso. Comincio a scendere lungo una stradina incassata tra i muri delle case. Quello che resta delle ville patrizie di età imperiale, propaggine dei Campi flegrei. Dalla cima dei tufi e degli intonaci imbiancati a calce, tra le recinzioni e i vasi di pitosforo, spuntano ciuffi di buganvillea, frasche cariche di mandarini, canne che il vento piega come archi sul punto di scoccare la freccia.
La strada finisce e cominciano le scale. Verso il mare che si è ingrossato ed è attraversato dalla spuma delle onde. Nel porticciolo protette dalla scogliera le barche azzurre dei pescatori dondolano legate alle cime sfilacciate e sui due tre scoglioni di tufo con i tenui vortici d'acqua che li circondano ci sono reti sedioline bacinelle pezzi di barche. Colori: gialli, rossi, arancioni, blu.
I ristoranti si preparano, un uomo con un berretto da marinaio calato sugli occhi sta facendo l'elenco dei pesci da scaricare: orate, spigole, calamari, qualche dentice. Vado dalla parte sbagliata, lo so. Ma ho imparato da tempo a seguire i segnali dei luoghi sapendo che allungare la traiettoria che conduce alla meta porta solo sorprese. I due muri restringono il varco e disegnano una prospettiva. Alla fine nel punto focale due sedioline dirimpetto al mare praticamente sono nell'acqua. La tentazione è troppo forte. Mi siedo con il vento freddo in faccia e gli spruzzi che saltano sugli spuntoni di tufo e sugli scogli. Una linea bianchiccia traccia l'orizzonte su cui poggia il profilo sfumato del Vesuvio.
C'è aria di mito. Dal culto di Priapo a quello di Mitra, al mago Virgilio e alla sua dimora, agli scogli che si scambiano di posto nella notte che precede la festa del santo che dà loro il nome. Ma il mito, io lo so, viene prima della Storia e qui si mostra a me spettatore oltre la Storia. Per uno due minuti mi ritrovo e sto bene in un altro tempo. Appena sotto i miei piedi le pozze d'acqua sono lucide e argentate. Ritorno indietro. Si passa sotto il ponteggio di un cantiere. Nel tornante di sotto quattro cinque persone con le giacche a vento e i cappucci, tutte rivoltate verso lo spigolo dell'edificio bianco poggiato sul contrafforte di tufo smangiato e inumidito e poi sul basamento di basoli affondati nell'acqua, tutte guardano fotografano indicano la finestrella con il vasetto e il garofano rosso. Il mare si è agitato. Le onde si abbattono sulla costa. I nuvoloni neri aprono qualche falla da cui filtra una luce bruciante. Uno stucco come un cartiglio sotto la finestrella riporta il pentagramma e i versi noti. Questo borgo sembra tutto venuto dal mare. Come una emanazione delle acque più che della città. Che resta lontana. È l'antico mito della sirena Parthenope che morì in un canto d'amore. Ogni tanto risale dal mare e si acquatta nelle ombre dei vicoli gli angiporti i portoni, i punti oscuri della città e da lì va verso nuovi destini. Senza farsi riconoscere porta una voglia di insurrezione. Che da queste parti significa niente di più che risollevarsi ad ogni caduta, come questa città necessariamente ha imparato a fare. Ma se sei in allerta il travestimento è inutile, tu ne riconosci certi tratti, ne senti il profumo, ne ascolti i passi. Una giovane donna con i capelli crespi e neri getta l'acqua da una bacinella sulla scalinata. La riconosci nell'esuberanza di questo gesto. Allora scendo dove finisce il borgo. E mentre sono lì con i piedi sul dorso umido del tufo che guardo la finestrella, come altri due tipi che prudentemente si tengono a distanza di sicurezza, e mi chiedo se mai quel garofano non fosse di plastica, oh che pensiero blasfemo, un'onda dispettosa e silenziosa si solleva come una sirena e mi inzuppa le scarpe.
</doc>
<doc id="112" genre="journalism" gender="?">
Ma stare davanti alla tivù provoca solo effetti negativi
GIUSEPPE Vercelli insegna psicologia dello sport ed è stato psicologo ufficiale del Coni in tutte le ultime edizioni delle Olimpiadi: a Torino. Pechino, Vancouver e Londra. Giovedì, nelle ambito della Settimana del cervello, terrà un seminario sulla mente dei campioni. Professore, fare sport fa bene a corpo e cervello? «Lo sport è un laboratorio i cui effetti sono perfettamente misurabili, perché il risultato di una prestazione sportiva certifica molto bene la sua preparazione. Quindi sì, lo sport fa molto bene al cervello, perché lo allena ad affrontare le sfide». E' quello che fa un campione. Vero? «La mente del campione è un cocktail di meccanismi mentali utili per la prestazione sportiva. Dalle mie esperienze all' Università e durante i Giochi olimpici ho imparato una cosa: lo sportè una metafora perfetta. I meccanismi mentali che rendono vincente una prestazione sportiva sono trasversali: valgono per lo sport, ma anche ad esempio per la musica. Le componenti della prestazione sono sempre le stesse». Quali sono? «Sono cinque e si raccolgono nell' acronimo «sfera». S sta per sincronia, ovvero la connessione tra il corpo e la mente. F sta per forza o per punti di forza: il campione che si esprime al meglio è quello che si concentra sui suoi punti di forza e non su quelli di debolezza. La E significa energia, che bisogna saper dosare, per non usarne né troppa, né troppo poca. Poi c' è la R di ritmo, che determina la qualità dell' azione, l' armonia tra i movimenti e tra i pensieri e l' azione. Infine la A, ovvero l' attivazione di quei motori che danno intenzione e significato alle azioni. Se io ho voglia di fare una cosa e sono motivato, con tutta probabilità il risultato finale sarà migliore rispetto alla stessa azione fatta senza determinazione». Un convegno della settimana è dedicato alle reazioni del cervello quando si guarda lo sport. Quali sono? «Guardare lo sport provoca una cascata ormonale, si scatenano endofine che suscitano nella mente immagini, ricordi e emozioni di vario tipo. Essere spettatori di un evento sportivo, a cui si dà un particolare significato, crea un coinvolgimento empatico. E non c' è poi una grande differenza tra guardare un gesto atletico di altissimo livello e un' opera d' arte. Il cervello reagisce nello stesso modo». Quindi anche questo fa bene? «Può addirittura avere un valore terapeutico, educativoe direi anche evolutivo. Faccio un esempio che conosco da vicino: guardare le Olimpiadi fa bene». Nessuna controindicazione? «Di per se no, nessuna. A meno che non si voglia parlare delle dinamiche che emergono ad esempio nelle tifoserie violente, ma è un discorso del tutto diverso. Vedere tanto sport non può fare danni». Anche se si è davanti alla televisione? «In quel caso qualche danno sì, perché ci sono effetti di saturazione ed è come stare davanti a un videogioco tutto il giorno». 
</doc>
<doc id="113" genre="journalism" gender="?">
Manolas e De Rossi gol tristi per Astori "Con lo Shakhtar tutti all'Olimpico"
Manolas e De Rossi sbloccano una partita che sembrava voler ritirare fuori tutti i fantasmi di una stagione addolcita dalla vittoria di Napoli. Pellegrini la sigilla.
La Roma batte il Torino (3-0), i giocatori ricordano Astori, dedicandogli i gol. Non lo fa in maniera plateale: il capitano giallorosso, che non esulta, trattenendo dentro il dolore per la morte di Davide. Quella di De Rossi è stata la prima rete stagionale, con il destino che gliel'ha fatta arrivare proprio in una giornata così difficile per lui, distrutto dal dolore per la scomparsa di uno dei pochi amici veri che aveva nel mondo del calcio. « Contento per il mio gol e per la vittoria — ammette Manolas — lavoriamo sempre per vincere. Brutto primo tempo, ma dopo il gol ci siamo liberati. E siamo diventati più veloci. Più "verticali". Ora pensiamo alla Champions, chiedendo aiuto ai nostri tifosi. Vogliamo passare il turno. Ci meritiamo gli ottavi».
E da oggi la Roma potrà cominciare a preparare il ritorno di Champions contro lo Shakhtar, di martedì prossimo all'Olimpico. Al termine della partita col Torino, la squadra è rimasta in campo, sullo schermo sono andate le immagini del cammino in Champions, con spettatori e giocatori immobili a guardarle. Un modo per caricare l'ambiente, invitando i tifosi a riempire martedì sera l'Olimpico ( al momento circa 40 mila i biglietti venduti). Cori dalla Sud e applausi dal campo. Tornerà in panchina Schick — Dzeko di nuovo titolare — dopo aver faticato ieri sera a trovare la sua dimensione in campo, a prendere le misure con una squadra abituata a trovarsi come punto di riferimento il centravanti bosniaco. La partita di Schick è tutta una corsa a voler dimostrare di essere all'altezza, a cercare un se stesso all'interno di un tridente che fatica tantissimo: Under ed El Shaarawy si danno da fare, ma il risultato lascia a desiderare. « Sta facendo un percorso logico — spiega Monchi riferendosi proprio a Schick — il livello di aspettative si è alzato. Si sta allenando sempre meglio e sta arrivando al punto massimo che ci aspettiamo da lui».
</doc>
<doc id="114" genre="journalism" gender="?">
Metti un vampiro migrante a New York
FESTA DI ROMA. "NYSFERATU" DI ANDREA MASTROVITO ADATTA IN VERSIONE ANIMATA IL CLASSICO DI MURNAU
ROMA
L'OMBRA di Nosferatu, con le sue orecchie a punta e le mani ad artiglio che si allungano sulla Statua della Libertà. Dall'unione tra il vampiro e New York nasce Nysferatu, originale opera visiva in bianco e nero, 35mila tavole disegnate a mano, senza parole ma con le didascalie e una colonna sonora potente. Alla Festa di Roma l'ha portata il suo autore, Andrea Mastrovito, artista bergamasco trapiantato negli Stati Uniti. Il riadattamento animato del classico di Friedrich Wilhelm Murnau del 1922 vede il vampiresco conte Orlok trasportato alla New York di oggi da una Aleppo tra guerra e macerie: e se i personaggi ricalcano espressioni, gesti e costumi del film originale, tutto intorno a loro arriva dal presente e dai suoi mali.
L'ombra del conte Orlok rievoca la minaccia del terrorismo, ma l'immagine del vampiro che vaga con la bara, trovando rifugio solo a Ellis Island, racconta anche il sentimento di tanti immigrati, compreso il regista. «Questo film è una grande ricerca della libertà, intima. Come direbbe Camus, non in senso romantico ma come risposta all'assurdità del vivere, secondo l'esistenzialismo francese. Una ricerca destinata a fallire, miseramente», racconta Mastrovito. Spiega il perché della scelta di Nosferatu: «Murnau ha preso la storia di Dracula di Stoker che raccontava la paura dell'Occidente di essere conquistato dalle colonie orientali. Nel film del 1922 al posto dell'Inghilterra c'è la Germania e un vampiro che mette in scena la paura del potere economico ebreo che avrebbe cavalcato Hitler. Rivedendo il film con questo sguardo, ho realizzato che si parlava di una civiltà che ha paura di essere ricolonizzata da Est e così ho pensato di adattarla ai giorni nostri. Per questo ho scelto il sottotitolo "Sinfonia di un secolo"».
Il film si poggia sul disegno in bianco e nero perché «non sono un regista ma un artista visivo. Il bianco e nero è il punto chiave della mia ricerca, la radice della creazione. Sono partito dall'idea del disegno come strumento di indagine del mondo e di questi tempi. Un disegno in questo caso che guarda all'espressionismo di Nosferatu, alla tradizione incisoria più che pittorica, e che nel raccontare la realtà guarda al primo reporter di guerra che è stato Francisco Goya». La fusione tra racconto antico e modernità è congeniale a New York, «città fuori dal tempo, in cui a Central Park trovi i calessi con i cavalli». Città di migranti per eccellenza, «lo sono anch'io, qui ho trovato le risorse per esprimermi come artista». Una città che, nel film, è vittima e carnefice. «A New York il vampiro più grosso è il denaro, prende tutti e alla fine anche la città, il cui skyline cambia come un grafico finanziario. Ogni volta che torno è cambiato: si costruisce e distrugge in nome del mercato immobiliare».
</doc>
<doc id="115" genre="journalism" gender="?">
Minkiaman, un antieroe nella città perduta
Beato quel popolo che non ha bisogno di eroi, diceva Bertolt Brecht.
Sfortunatissimo, potremmo aggiungere, quello che necessita di supereroi.
E se gli eroi, da soli, non possono salvarci, figuriamoci i supereroi, i superuomini della mitologia moderna, schiacciati dal peso delle loro responsabilità e della loro schizofrenica diversità.
Gianni Allegra, versatile poligrafo e storica firma della satira politica, dà vita con "La guerra di Minkiaman" (Tunuè, pagine 160, euro 17, la presentazione oggi a Una Marina di libri) a un graphic novel (il primo interamente a sua firma) di devastante e disperato pessimismo, in cui a un'umanità abbrutita non rimane altra opzione possibile che il bivio tra la violenza vindice di una giovane barbarie e il potere distruttivo di una mafia dominante senza scrupoli né pietà.
Non c'è speranza e non c'è futuro, sembra dirci Gianni Allegra, se non un nuovo inizio ultra-umano e sub-umano di cui i cani, nella loro purezza e innocenza, possono essere gli apripista.
L'incipit è un buio onirico: l'incubo, contiguo alla realtà, in cui si svolge la scena primordiale di un Adamo e di un'Eva già corrotti dalla peste mafiosa, dal male assoluto di una società priva di valori morali. Il loro bambino, Totuccio, è un fardello destinato all'abbandono, a una inconsolabile orfanezza. Non sarà una lupa ad accudirlo, ma un trio di giocosi e candidi cagnolini, a loro volta affidati all'ospitalità affettuosa di un vecchio emarginato, una sorta di nonno putativo.
Siamo alla periferia di Balarm Town, orribile Dite di un inferno che non concede scampo o illusioni. Qui si consuma ogni scelleratezza, ogni trivialità, ogni scempio. Dalla notte iniziale, profondissimo pozzo nero, Allegra attinge la sordida materia con cui costruisce la sua storia: un universo scatologico e stercorario di infamie e turpitudini, di depravazione e degrado.
La città appare quasi vuota, come soggiogata da un sortilegio che l'ha sottratta a una vita normale, consegnandola quasi totalmente nelle mani della criminalità. Intanto Totuccio cresce, abbandona la sua condizione di bambino-cucciolo e si affaccia alle problematiche perturbanti dell'adolescenza. Brutto e ignaro del bene e del male, strabuzza il suo occhio losco, gettando sul mondo uno sguardo guercio e idiota. È destinato a diventare la vittima della crudele perfidia dei coetanei, ma trova in Giacomo, giovane maestro mancato, una guida fraterna, sebbene non priva di equivoche virtù da malaffare.
Inizia quindi un apprendistato erotico e alle dure leggi della sopravvivenza nella borgata. Si tratta ancora di un'educazione para-mafiosa, contrassegnata da un primitivo spirito di difesa e rivalsa e da un viscerale machismo. Non ci sono buoni a tutto tondo in questa storia.
Gianni Allegra rappresenta perfettamente questo scenario desolato, che a tratti ricorda "Los olvidados" di Buñuel o gli apocalittici ghetti del cinema di Ciprì e Maresco, ricorrendo a un segno marcato, a un espressionismo deformante, a una sensualità greve e disfatta, a una carica rabbiosa.
La narrazione procede senza freni inibitori o autocensure, ma come regredendo antropologicamente al linguaggio di strada dell'adolescenza screanzata, al suo iperbolico turpiloquio.
Il romanzo di formazione assurge così a romanzo di trasformazione, nei modi di una tragica e oscena parodia: il misero Totuccio, ragazzo-cane che vive ai margini della città perduta, è stravolto da una fantastica metamorfosi. Grazie alle pillole blu che gli ha fornito una prostituta ha potuto convertire la sua inespressa sessualità in una dirompente energia liberatoria con la quale sconfigge, umilia e punisce i criminali nei panni grotteschi di Minkiaman, un supereroe mascherato alla bell'e meglio che si muove rapido e rapace con l'ausilio di un paio di pattini.
Allegra gioca la sua linea figurativa e narrativa a un passo dal caricaturale, con tanto di anti-edipica agnizione, fino ai limiti estremi dell'inenarrabile e dell'ambiguità. Non concede nulla al politicamente corretto, non ricorre a eufemismi per nessuna delle sue scelte estetiche.
</doc>
<doc id="116" genre="journalism" gender="?">
Mirante, usato sicuro in attesa di Pastore Un codice per i tifosi
Mirante, 35 anni e tanta esperienza per un ruolo alle spalle del numero 1, fa le visite mediche; tra oggi e domani potrebbe sbarcare Pastore nella capitale (20 milioni più 4 di bonus il costo dell'operazione). La trattativa per Nainggolan all'Inter si sta definendo: ore intense per Monchi, che dopo aver affrontato giugno in maniera così intensa, si fermerà un po'. E la palla passerà a Di Francesco, che dovrà assemblare la nuova Roma. « È un gran lavoratore, Eusebio — le parole del ds giallorosso — è molto freddo quando prende delle decisioni, non si lascia trasportare dalle emozioni e i giocatori lo hanno capito ». Freddo anche nel dare il via libera alla cessione di Nainggolan all'Inter. Radja sta vivendo male dal punto di vista emotivo queste giornate di addio: gli pesa lasciare la capitale e ritiene che sia stato costretto a scegliere di andarsene.
Intanto la Roma ha varato un "Codice di condotta" per i suoi tifosi — al quale dovrà conformarsi tutta la serie A — accettato tacitamente con l'acquisto di un abbonamento o del biglietto. Di fronte a comportamenti che faranno scendere l'indice di gradimento, vedi cori inneggianti alla violenza o alla discriminazione, saranno previste delle sanzioni: si va dalla diffida al rispetto del codice, all'allontanamento dallo stadio anche durante le gare, passando per la sospensione per una o più gare, oppure l'esclusione dal diritto di acquistare tagliandi o tessere. Un cambio epocale, destinato a far discutere i club con il mondo ultras.
</doc>
<doc id="117" genre="journalism" gender="?">
Moschee chiuse e imam espulsi la miccia Austria accende Ankara
BERLINO
Alla cacofonia dei ruggiti da conigli del nuovo fronte populista che sta rintronando l'opinione pubblica europea, si è aggiunta ieri la voce dell'Austria neo-islamofobica. E tanto perché il clima internazionale era così disteso, la decisione clamorosa di Vienna ha già suscitato l'ira funesta della Turchia, che parla di un attacco «contro l'Islam». Il cancelliere Sebastian Kurz ( Oevp) e il suo ministro dell'Interno Herbert Kickl ( Fpoe) hanno annunciato infatti che sette moschee saranno chiuse e decine di imam - potrebbero essere una sessantina - saranno espulsi dall'Austria. Si tratta di religiosi dell'Atib, la Austria Turkey Islamic Union, vicinissima ad Ankara.
Nel mirino della clamorosa decisione del governo Kurz, quattro moschee a Vienna, due in Alta Austria e una in Carinzia. E decine di imam dell'Atib che rischiano di perdere i loro permessi di soggiorno. In un Paese che conta 600mila musulmani su 8,8 milioni di abitanti, è una decisione destinata ad avere riflessi cupi, nei rapporti tra cittadini. «Non c'è spazio per delle società parallele e per la radicalizzazione » ha tuonato Kurz. La decisione è stata presa anche sull'onda di un'inchiesta che ha fatto molto scalpore, pubblicata dal settimanale Falter, e che mostra foto di bambini vestiti da guerrieri ottomani che riproducono la battaglia di Gallipoli, in Turchia. Quella di Gallipoli fu una delle più clamorose batoste incassate dagli eserciti alleati europei durante la Prima guerra mondiale, una sconfitta sanguinosa subita nel tentativo di liberare lo stretto dei Dardanelli dall'esercito ottomano. I bambini delle foto marciano dunque in mimetica, si fingono morti sotto delle bandiere turche e via dettagli grotteschi elencando. Una bambina recita un giuramento in cui promette di lottare « fino all'ultimo respiro per non far passare il nemico a Gallipoli » . Va precisato, tuttavia, che l'organizzazione che fa capo alla moschea - anch'essa nell'orbita del governo turco - ha preso poi le distanze. Ma lo scandalo ha avuto un'eco enorme.
I capi dell'organizzazione religiosa Atib presi di mira ora da Vienna sarebbero sospettati, secondo il cancelliere e il suo ministro dell'Interno, di avere ricevuto finanziamenti illeciti dall'estero e di aver violato la legge sull'Islam austriaca. Il decreto approvato ieri è inappellabile e il capo della destra populista, Heinz- Christian Strache, ha voluto precisare che «non tolleriamo predicatori dell'odio che agiscono in nome della religione».
Mentre il portavoce del presidente turco Erdogan ha accusato Vienna di « islamofobia » e « razzismo » , dall'Italia è giunto il plauso di Matteo Salvini. « Credo nella libertà di culto, non nell'estremismo religioso » , ha twittato il ministro dell'Interno, aggiungendo che « chi usa la propria fede per mettere a rischio la sicurezza di un Paese va allontanato! Spero già la prossima settimana di incontrare il collega ministro austriaco per confrontarci su linee d'azione».
Una tesi interessante alla luce delle continue tensioni registrate al confine col Brennero in questi anni tra Italia e Austria, ogni volta che il flusso dei migranti e dei profughi diretti verso il Nordeuropa si ingrossava. La progressiva chiusura verso gli ingressi - che si è espressa in questi ultimi anni anche in un limite numerico sugli arrivi - sembra un macigno piuttosto insormontabile nei rapporti tra Italia e Austria. Nella ricerca di un alleato che possa mostrare o imporre una solidarietà maggiore su una delle questioni cruciali per l'Europa, quella della redistribuzione delle quote, sembra piuttosto inutile guardare a Vienna. Dunque, meglio tentare un abbraccio con i vicini di casa sui proclami contro i musulmani. Impegna poco e fa tanti like.
</doc>
<doc id="118" genre="journalism" gender="?">
Motocicletta mito senza età che diventa capolavoro d'arte
Apre oggi a Venaria la mostra che ha per protagonista le due ruote entrate nella storia Un viaggio tra cinema, letteratura e fotografia
A voi emoziona di più la fiammante Mv Agusta originale di Giacomo Agostini del 1967 o il chopper inforcato da Peter Fonda in "Easy Rider"? La Triumph Bonneville guidata da Steve McQueen faccia-di-cuoio nella "Grande Fuga" o la prima delle supermoto, la Honda Gold Wing del 1977? Che i motori e la velocità siano arte pura e quindi bellezza l'aveva già sentenziato più di cent'anni fa quel marpione di Marinetti con la famosa storia della Nike di Samotracia. Ma perché la due ruote varcasse la soglia d'un museo bisogna aspettare il 1998, quando il Guggenheim di New York le dedica "The Art of Motorcycle".
Ora, esattamente vent'anni dopo, il cavallo d'acciaio arriva per la prima volta alla Reggia della Venaria. Da oggi fino al 24 febbraio 2019 alla Citroniera delle Scuderie Juvarriane è aperta "Easy Rider. Il mito della motocicletta come arte". Mostra assai bella e potente anche come concezione. Non un'epitome di opere d'arte ispirate alla moto. Anzi, Depero e Sironi non ci sono proprio. Al centro c'è la moto in sé come capolavoro d'arte meccanica e di design. E intorno, il potere iconico e travolgente che essa sprigiona e che si intreccia con le tante mitologie e leggende con cui ha fecondato le arti figurative ed espressive dell'ultimo secolo.
L'idea è venuta al direttore Mario Turetta, che non va in moto e in scooter ma che ha saputo coinvolgere come curatori tre compagni di strada esperti e ben assortiti: lo storico e collezionista Stefano Fassone, il critico d'arte super-pop (nonché harleysta) Luca Beatrice e lo scrittore Arnaldo Colasanti. Un lavoro di squadra partito a settembre e co-prodotto con Arthemisia, che ha radunato e fatto dialogare l'aura di cinquanta moto simbolo, altrettanti fra quadri, installazioni, sculture e foto, citazioni e spezzoni di film e manifesti del Museo Nazionale del Cinema.
Non vi aspettate la solita mostra forzatamente interattiva. Niente cartigli con scontate citazioni dallo "Zen e l'arte della manutenzione" o l'immancabile audiovideo con le memorie del "Che" sulla Norton Poderosa. I curatori hanno voluto addirittura escludere l'incursione fra le tribù dei bikers, i loro tattoo e codici simbolici. Tolto il video introduttivo con loro tre che raccontano i fondamentali per godersela appieno, il didascalismo è ridotto all'osso. Tutto è molto rapido, associativo, quasi intuitivo. Cosa parla da sé è la suggestione dei tubi e delle cromature, l'idea della strada e del vento in faccia. È un'esperienza di guida più che di visita. Il resto lo fanno le pietre e le ghiaie, le gigantografie di deserti e di foreste, i caotici zebra crossing di Tokyo dipinti sul pavimento e i rettilinei californiani dell'allestimento di Giovanni Tironi, che avvolgono ma non prevaricano.
Le moto provengono dal mondo ricco e riservato del collezionismo privato. La Brough Superior del 1938 guidata da Lawrence d'Arabia, per dire, è ritenuta la Rolls-Royce delle moto e quotata 300mila euro. Ma spesso escono anche da quei tesori seminascosti che sono i musei aziendali: il Ducati di Bologna, il Guzzi, il Piaggio di Pontedera. «Non abbiamo voluto creare un percorso cronologico – spiega Fassone – ma una corrispondenza fra i tanti immaginari che la moto ha generato nella cultura contemporanea». Nove sale, ognuna una sezione. Così nel "Design italiano" ci si emoziona davanti alla rossafiammante Guzzi Gtw 500 del 1937 che Antonio Ligabue inforcava per andare a dipingere fra i campi della Bassa. E sulla parete, il suo autoritratto in sella proprio a quella. Accanto i "Motociclisti" a matita di Pino Pascali, la prima Vespa a sella bassa del 1953.
L'"Accelerazione" di Mario Merz prende sprint dalla sua serie di Fibonacci. E il monocromo rosso di Alighiero Boetti dialoga con la maestosa Guzzi V7, che la leggenda vuole nata da un sussulto d'invidia e di patriottismo del capo dello Stato Giovanni Gronchi. Quando nel dicembre 1959 ricevette in visita ufficiale il presidente americano Dwight Eisenhower, notò la differenza fra le enormi Harley Davidson della scorta e i vecchie Falconi in dotazione ai Corazzieri e ordinò alla casa comasca di sviluppare un nuovo modello adeguato alle esigenze di rappresentanza di un'Italia in pieno boom.
Sala per sala si rileggono così fenomeni che il tempo ha estratto dal costume e consegnato al piedestallo oggettivo della storia.
Primi anni Settanta, la rivoluzione giapponese con le quattro moschettiere Honda, Kawasaki, Suzuki e Yamaha. Le taniche e i filtri del mal d'Africa con l'epopea della Parigi-Dakar e le sabbie raggrumate nel grande "Miraggio" del 1984 di Mario Schifano. La Pista e la Velocità sono tanto quelle della pluridecorata Yamaha di Valentino Rossi del 2007 e della Ducati di Casey Stoner, come le foto di Gianni Piacentino quando negli anni Settanta correva in sidecar. Il mito del viaggio on the road si materializza in una venerata reliquia come la Vespa 125 con cui Giorgio Bettinelli nel 1992 andò in sellino da Roma a Saigon: «La Sindone dei vespisti», scherza reverente Fassone. E fra bolli e adesivi porta davvero addosso tutti i segni della passione. Nel garage di London Calling rilucono le elegantissime Norton e Triumph: e Paul Simonon, l'ex Clash, appeso il basso al chiodo si è messo a ritrarre con mano felice moto, caschi e giubbotti. Il mito americano si incarna nella Harley e nei chopper, cross e trial nelle leggendarie Montesa e Husqvarna, l'universo infinito della moto nel cinema da "Il Selvaggio" a "Borotalco". Restano negli occhi gli splendidi scatti di Guido Harari con dei giovani Baglioni e Capossela in groppa alle due ruote, e un Giorgetto Giugiaro che impenna la sua moto da trial su un becco d'aquila a picco sopra la sua Garessio. Per una full immersion emozionale c'è pure una playlist da ascoltare in cuffia su Spotify. Riduzioni e pacchetti speciali per motociclisti. Info su 011 4992333, www.lavenaria.it.
</doc>
<doc id="119" genre="journalism" gender="?">
NON BASTA UNA SOLA CITTÀ PER ORGANIZZARE LE OLIMPIADI
LE OLIMPIADI nella storia del Novecento e del XXI secolo hanno assunto il ruolo che fu delle Grandi Esposizioni a partire da quella di Parigi del 1900 e di Londra del 1908. Sono occasione non solo di festa e di incontro della più bella e forte gioventù del mondo, ma occasione di grandi impegni infrastrutturali, per creare nuovi impianti e dotare le città che le hanno ospitate di nuovi quartieri. Certo, non tutto è oro colato.
Mi perdoni il lettore: ma io non posso non partire che dalle Olimpiadi di Roma del 1960 che furono per me un'emozione tra le più intense della mia vita quando vidi sfrecciare Livio Berruti sulla pista dei 200 m in 20"5'e levarsi dalla pista le colombe e questo angelo della pista tagliò il traguardo. Si costruì un bel villaggio Olimpico, opera di Adalberto Libera e altri, che è ancora oggi un assai degno quartiere residenziale. Annibale Vitellozzi e Pier Luigi Nervi costruirono quel piccolo capolavoro che fu il Palazzetto dello sport, lo stesso Nervi costruì la magnifica cupola del Palazzo dello Sport, scempiato dall'orribile rivestimento di Marcello Piacenti. Ma ben fece Mario Monti a scansare i rischi dell'azzardata candidatura di Roma a futura città olimipica nel 2020: perché i fasti del miracolo economico sono alle nostre spalle e i nostri tempi non sono dei più propizi. Male ha fatto il presidente Letta a smentire quella saggia decisione.
Le Olimpiadi sono divenute soprattutto un investimento insostenibile per la traballante economia, non solo italiana ma oserei dire globale. Londra si sta ancora leccando le ferite dopo i giochi del 2012 e chi voglia saperne di più si legga il testo di Massimiliano Trovato (Istituto Bruno Leoni) che da economista fa i conti in tasca ai governanti inglesi, che hanno detto ai loro contribuenti una valanga di bugie, millantando vantaggi e profitti che non ci sono stati.
I giochi di Pechino sono stati un salasso per un colosso economico come la Cina. Le Olimpiadi di Atene 2004 costarono, secondo i dati forniti dal governo greco, 9 miliardi di euro, contro una previsione di 4,5 miliardi e taluni economisti considerano questo spreco colossale uno dei motivi del crac della Grecia. In breve, contrariamente a quel che pensa il presidente del Coni e quanti sostengono i giochi romani, buttarsi in questa avventura sarebbe non un rischio, ma una sicura debacle.
Tra tutte le città che hanno ospitato le Olimpiadi, comprese quelle invernali, ne sono riuscite indenni in parte Barcellona e Los Angeles nel 1984 che fu finanziata da privati ed ebbe dei veri profitti. Il problema è che le Olimpiadi — con tutti i suoi fasti, i campioni che ci ha offerto, la gioia che ci ha donato — non sono più gestibili in una sola città: sia per i costi che lievitano sempre come panna montata ed in modi talvolta incredibili se non fossero veri.
Inoltre la pratica sportiva non è più una terapia pedagogica, né un'attività tranquillante di evasione all'aria aperta ma una "macchina mondiale" che si muove senza esclusioni di colpi: coinvolgendo medicina, biologia, manipolazioni genetiche che sempre più frequentemente vengono a galla. Cosa che solo vent'anni fa non accadeva e l'atleta drogato veniva coperto di ignominia e scompariva dalla scena. Oggi, dopo tre o quattro anni di squalifica, torna in pista o in piscina. Conviene non dimenticare l'origine classista dell'ideologia "pacifista" che lo stesso De Coubertin dichiarava senza peli sulla lingua: «Con quale gioia molti "ricchi" si sacrificherebbero se la miseria potesse venir eliminata dal mondo; ma sappiamo bene che questa non è un'utopia… È inutile opporsi alla più antica, alla prima delle leggi sociali, quella della disuguaglianza»(sic!) (1923).
Vogliamo per questo cancellare i giochi olimpici dalla faccia del mondo? Sarebbe questa un'utopia, perché troppi interessi aggrovigliati e non sempre trasparenti la tengono in piedi. La mia idea è di riformare alle radici le regole che governano questo sistema macroeconomico mondiale: partendo da un dato di fatto. Nessuna città quantunque ricca, nessuna metropoli prospera può sopportare il peso economico (e tutto quanto questo comporta), né trasformare una città per quindici giorni in un bazar nel quale i conti non tornano mai.
Le Olimpiadi vanno distribuite in molte città, destinando ad esse, una o più discipline: valutando — caso per caso — la capacità di ciascuna sede di reggere l'impresa. Valutazioni severe, condotte da organi internazionali attendibili, che non si basino solo sulle previsioni dei proponenti. La storia ci insegna che tali previsioni sono solo "aria fritta", o reti per farfalle magari piene di buone intenzioni. Ma di buone intenzioni è pavimentato l'inferno e non vedo perché Roma di oggi dovrebbe essere diversa dall'inferno..
</doc>
<doc id="120" genre="journalism" gender="?">
Nella rosa ampia Pastore e Nzonzi potranno brillare
L'ultimo trofeo 10 anni fa La difesa è il reparto che rischia maggiormente nel 4-3-3 di Di Francesco E Olsen deve ambientarsi
Con Nzonzi la Roma ha chiuso — salvo sorprese inattese delle ultime ore — il suo mercato in entrata, regalando a Di Francesco una rosa numerosa, forse anche troppo a centrocampo e in attacco, con la quale affrontare campionato ( l'esordio domenica a Torino, ore 18 Sky) e Champions da protagonista.
GLI OBIETTIVI «Raggiungere qualcosa d'importante » questo l'obiettivo dichiarato da Nzonzi ieri alla presentazione. Nessuno parla di scudetto, ma la Roma punta ad arrivare tra le prime quattro, il più possibile vicina alla vetta, onorando la Champions, che la scorsa stagione l'ha vista raggiungere la semifinale e, magari, vincere la coppa Italia. Un trofeo manca da dieci anni in casa giallorossa, sarebbe fondamentale riportare entusiasmo, levando un po' di polvere dalla bacheca di Trigoria.
LE NOVITÀ Centrocampo rivoluzionato, con Cristante, Nzonzi e Pastore potenziali titolari, che dovranno duellare con Strootman, De Rossi e Pellegrini (uno tra Coric e Zaniolo andrà in prestito). In attacco Kluivert è stato preso dall'Ajax per cambiare passo in un tridente che lo vedrà spesso anche a destra, ad alternarsi con Ünder. Il compito più difficile è del portiere Olsen che dovrà sostituire Alisson.
IL PUNTO DI FORZA Di Francesco è al secondo anno di lavoro sulla panchina della Roma, per una programmazione che prosegue a braccetto con Monchi, con cui condivide strategie e idee. Non ha ottenuto — sempre salvo sorprese — il tanto richiesto attaccante mancino da mettere a destra, ma comunque una rosa di livello, seppur con qualche incognita. Il suo 4-3-3, all'interno di una dimostrata duttilità tattica, sarà lo spartito nel quale i suoi giocatori già sanno muoversi, con un anno in più di esperienza.
IL PUNTO DEBOLE La difesa rischia di essere un punto nevralgico, in attesa che Karsdorp dia segnali di aver recuperato del tutto fisicamente, liberando così Florenzi dal ruolo di terzino destro nel quale continua a essere un adattato. Da capire i tempi di ambientamento necessari ad Olsen, che deve sostituire Alisson, uno dei più forti al mondo, con alle spalle Mirante, numero uno d'esperienza in Italia, ma senza neanche un minuto disputato in Champions.
</doc>
<doc id="121" genre="journalism" gender="?">
Niente gol se Internet non ce l'hai
Stasera, 20.30, per la televisione passa un momento storico. Oppure no, si vedrà, ma tecnicamente ci siamo: c'è un'importante partita di calcio — Lazio-Napoli — della prima giornata del massimo campionato. Ovvero un evento che interessa milioni di spettatori: e per la prima volta per poter guardare un evento siffatto servirà una connessione Internet. Effetti del nuovo contratto del pallone in tv che hanno visto l'irruzione della piattaforma Dazn che si è assicurata l'esclusiva del 30 per cento della serie A. Ci sarà tempo per valutare gli effetti (in primis il curioso sbalzo temporale, previsto intorno ai trenta secondi di ritardo, con cui le immagini arriveranno rispetto al gioco in tempo reale). Serve una smart-tv o altri accessori, alcuni sono già pronti, altri no: in realtà si confida su una partenza graduale e senza strappi approfittando dei molti italiani in vacanza. Ma ci siamo: la battaglia, televisivamente parlando, è tra chi ritiene il paese ormai ultra-connesso e chi da stasera rimpiangerà ancora di più l'epoca d'oro dell'analogico, magari anche della radio. Se sia anche una parallela battaglia tra modernità e passatismo è tutto da dimostrare.
</doc>
<doc id="122" genre="journalism" gender="?">
Noemi al sole canta in faccia al Monviso
Il top dei top sarebbe stato farlo venerdì sera sotto la luna rossa.
Perché si intitola proprio "La Luna" l'ultimo album che Noemi sta portando in tour. Ma si sa. Le date delle star sono quelle che sono, e devi prenderle quando puoi. E così va benissimo che la grintosa cantante romana arrivi oggi a mezzogiorno in punto sul palco en plein air di Pian Pilun, sopra Sanfront, a cavallo tra le valli Po e Varaita. Con un altro beniamino del pubblico come Giovanni Allevi, atteso il 5 agosto a Pontechianale, è il colpaccio della stagione 2018 di "Suoni dal Monviso": il ciclo di concerti all'aperto nelle valli che fanno corona al gigante di pietra. A organizzarlo sono i Polifonici del Marchesato guidati da Enrico Miolano. Un concept cresciuto negli anni che ha via via ampliato l'attenzione dal repertorio corale e classico a generi musicali sempre più tuttifrutti, in grado di attrarre il variegato popolo di residenti e villeggianti. E naturalmente di rendere tutto economicamente sostenibile.
Perché, si sa, con i madrigali non si mangia.
E così ben venga Veronica Scopelliti in arte Noemi, fresca di nozze con il bassista della sua band che hanno riempito le pagine di siti e social per la libido dei gossipari. Una carriera iniziata giusto dieci anni fa alla seconda edizione di X Factor, dove fra tanti pulcini di batteria impone una voce personalissima e con il singolo "Briciole" agguanta il primo disco d'oro.
Quello di platino arriva nel 2010 a Sanremo con "Per tutta la vita".
Al Festival torna regolarmente ogni due anni fino all'ultima edizione. Nel frattempo non si fa mancare il ruolo di coach nel talent "The Voice of Italy".
Quella in valle Po è l'unica data piemontese del suo tour. E non è detto che alla luce di cristallo del mezzodì alpino la luna non si veda anche di giorno. «Fra i tanti motivi per cui ho scelto questo titolo — spiega Noemi — è perché, come dice Vasco Rossi in "Dillo alla luna", mi piace l'idea di poter parlare alla luna, sperando che porti fortuna. E poi anche perché la luna è un po' diva, proprio come voglio vivere anch'io questo tour». Nell'album c'è "Non smettere mai di cercarmi", la canzone presentata a Sanremo che — dice Noemi — è «uno slogan da cantare a polmoni aperti».
Graffiante, con un fondo black ma duttile e ricca di sfumature, la sua voce è esaltata in concerto dalla scelta di arrangiamenti e generi diversi: dal blues al rock, dalla riflessività cantautorale al country. In scaletta anche un tributo a Lucio Dalla.
Qualche indicazione logistica per arrivare. Chi sale da Sanfront parcheggia in zona Pasturel sopra la borgata San Bernardo e di lì prosegue a piedi per circa un'ora. Chi arriva da Paesana sale a Pian Munè dove lascia l'auto, scende al rifugio Bertorello e in un'ora e venti minuti di camminata nei boschi arriva al concerto. Da Brossasco si arriva in auto: vallone di Gilba fino alla borgata Danna, poi 2 km di sterrato fino a Pian Pilun. Info, prezzi e punti prevendita: www.suonidalmonviso.it, 349/3362980-349/3282223.
</doc>
<doc id="123" genre="journalism" gender="?">
Non mi aspettavo — questo no — oggi tornando a casa dal lavoro di trovarmi in portineria nel bel mezzo (bel si fa per dire) di una discussione fra condomini su una colossale e inverosimile bolletta dell'acqua che fuori da ogni logica e perfino da ogni buon senso l'Amap ci impone di pagare senza obiezioni o indugi, minacciando altrimenti di interrompere l'erogazione.
Mi aspettavo invece — questo sì — che dal Comune arrivasse l'annuncio intimidatorio di una turnazione dell'acqua resa necessaria e inderogabile dal perdurare della siccità e delle alte temperature.
Insomma, traditi dal bel tempo ( bel si fa per dire). Una tipica storia meridionale.
Queste notizie, per proditorie che siano, il palermitano se le aspetta per ancestrale pessimismo. Ci convive. Ne pronostica perfino la scadenza.
Mentalmente, il siciliano è sempre in uno stato di emergenza idrica. E vive questa eterna condizione di allerta con fatalismo, ma anche con un latente senso di colpa.
Fa la doccia, si lava i denti, pulisce i piatti, usa lo sciacquone del water, innaffia le piante sempre assillato dall'idea opprimente dello spreco, dell'abuso.
Sempre tormentato dal rovello di contribuire, nel suo piccolo, con le sue perniciose abitudini quotidiane, al grande dissesto ambientale che lo circonda e lo attanaglia inesorabilmente.
L'ossessione di un possibile sciupio di acque superflue nel ménage domestico si associa inoltre all'angosciosa osservazione del cielo alla ricerca (troppo spesso vana) di nuvole foriere di pioggia.
Lo stato di calamità naturale, nella psicologia catastrofica del siciliano assetato, inaridito, nell'intimo ancora arabico, è perennemente e preventivamente invocato, anche in funzione scaramantica.
D'altronde, un certo terrore ecologico fa parte della nostra condizione postmoderna.
Ma il sentire improvvisamente parlare di razionamento, requisizione dei pozzi privati, riduzione forzosa dei prelievi dai serbatoi lo precipita ugualmente in un clima tremebondo di conflitto, di assedio, di trincea.
Fra due mesi, ammonisce un ultimatum, gli invasi saranno vuoti. Il panico ci brucia in gola come un'arsura atavica.
È come se le acque, dalla volta celeste alle cavità sotterranee, ci avessero dichiarato e mosso una guerra totale. Anzi, è come se questa guerra l'avessimo già persa. E fossimo stati spietatamente ridotti in schiavitù, sottoposti come già in passato alla ferrea legge delle rotazioni e degli avvicendamenti, delle attese, delle parche e veloci abluzioni, delle trepide e parsimoniose raccolte in recipienti sparsi ovunque per la casa, dell'affannosa ricerca di una fontanella.
Come si fa infatti a vincere la madre di tutte battaglie contro il principio stesso della vita, l'arché di Talete, il lavacro catartico in cui scorgiamo il segno della Provvidenza divina o del sentimento panico dannunziano?
È di nuovo austerity. L'incubo del rubinetto a secco, muto, incapace di gorgogliare è ri- diventato realtà. D'altronde gli incubi, contrariamente ai sogni, s'avverano sempre, con puntuale iattura.
Ci tocca adesso resistere. Centellinare le nostre risorse liquide. Segnare sul calendario i giorni alterni con un simbolo di buon auspicio.
Da domani scruteremo con più apprensione il colore del cielo e il responso del barometro. Attenderemo con crescente apprensione il vaticinio dell'Uomo della pioggia.
E daremo — more solito — la colpa alla Natura matrigna e avara che ci lesina perfino il sollievo di un misurato apporto pluviale. Dimenticando le nostre responsabilità nella desertificazione di tanta parte del nostro territorio inquinato, arso da roghi colposi e dolosi, devastato da scriteriate speculazioni.
</doc>
<doc id="124" genre="journalism" gender="?">
Nuova divisa e la spinta dei 55mila all'Olimpico per la Juve e l'Europa Manolas vuole restare
Domani sera stadio pieno Il difensore: "Loro però sono abituati a vincere Il futuro? Qui sto bene e ho 4 anni di contratto"
La Roma giocherà con la maglietta nuova, domani sera. In occasione della sfida contro la Juventus – l'ultima in casa di questa stagione, davanti a 55mila spettatori – verrà mostrata al mondo la nuova casacca, la prima che verrà venduta senza il numero dieci di Totti. Perché l'anno scorso l'ultima partita di Francesco è stata giocata con le magliette nuove, restando quindi in vendita per l'intera annata. Sponsor sopra, colore leggermente più scuro, con la linea che ha l'ambizione di rievocare un'armatura degli antichi romani. E un'armatura dovrà indossarla la squadra giallorossa domani sera, contro la squadra di Allegri. Sarà oggi convocato, Manolas, e poi Di Francesco deciderà se mandarlo in campo domani sera. « Sono migliorato e mi piacerebbe giocare contro la Juventus, una squadra abituata a vincere, con una mentalità più forte della nostra » . Eppure il cammino in Champions ha aiutato la crescita della Roma. « Abbiamo dimostrato di essere forti – continua Manolas a Sky – meritavamo di arrivare in finale. Ma ci rifaremo l'anno prossimo » . Resterà quindi nella capitale Manolas? « È vero che nel calcio non si sa mai, ma io qui sto bene – è sincero il difensore – sono tranquillo, ho quattro anni di contratto, con il rinnovo sono certamente più tranquillo, ma non ci sono certezze » . Certezze che non ha, Strootman, che però vorrebbe «fare ancora molte presenze con la Roma».
Intanto non avrà in vendita la maglia numero dieci la prossima stagione, Totti, ma parteciperà alla partita del Cuore, insieme a Conti, il 30 maggio, a Genova.
</doc>
<doc id="125" genre="journalism" gender="?">
OPLONTIS PRIGIONIERA DEL PRESENTE
Il colpo d'occhio trattiene tutto il palinsesto delle contraddizioni di questa terra. La scolaresca stridula occupa lo spazio davanti alla biglietteria e sono tentato di andare via. Ma dal terrazzo lo sguardo scorre sul mammellone tufaceo ricoperto di spizzichi di gramigna e matasse di rosmarino fino alle siepi di bosso e rose e alle chiome dei nespoli dei meli e dei melograni e oltre fino ai colonnati e le tettoie della Villa di Poppea, tutto fiancheggiato dalla mole dell'antico Spolettificio rinchiuso dietro l'arcigno muro di cinta militare e sormontato dalla città, i palazzotti le lamiere le finestre le verande i balconi le antenne, e su tutto un palazzone alto e secco come una baionetta. Come se gli scavi fossero il basamento per l'occupazione del dopo. Ma la contraddizione dei luoghi è solo uno specchio. Segui i tratti della città e ritrovi come in un grafo che finalmente prenda forma niente altro che le linee del tuo volto la tua persona le traiettorie dei tuoi pensieri contaminati. Per questo alla fine dai posti vituperati non ci stacchiamo mai. Oh, non solo questi geograficamente " qui", ma tutti i posti che mostrino lo stesso bisogno di cura di un corpo, il nostro, morituro e perciò degno di essere amato. Così ogni viaggio in qualunque lontana frontiera del mondo porti presuppone l'epifania del ritorno. Metti questa città. Arrivo agli scavi di Oplontis dopo aver attraversato una pressante densità urbana. Ma incastrati tra palazzi e folla di insegne, e poi macchine motorini e pastifici dismessi che proiettano ombre nette sui marciapiedi, gli episodi di qualità raccontano antiche nobiltà. Uno fra tutti, il cinema Metropolitan che nelle pieghe dell'abbandono in cui versa ancora mostra il grandioso disegno di un'idea. Quando ti infili nella Villa di Poppea sei magicamente in un'altra dimensione. Costruita come Villa suburbana "di otium" sulla falesia a picco sul mare raggiungibile da camminamenti e terrazze, fu riportata alla luce nel Novecento dopo l'individuazione della sua esistenza nel sedicesimo secolo durante i lavori di scavo per captare acqua e alimentare i molini nella zona dell'attuale Fabbrica d'Armi. Tutto torna come un report. Si, certo, la ricchezza delle decorazioni pittoriche, ma la grandezza dell'impianto sta tutta nell'articolazione di spazi e percorsi. Cammini dentro strettoie dalle pareti rese scabre dalla luce che viene dal fondo e pavimentate dalle fitte tessere dei mosaici che la stessa luce inonda di un velo traslucido, e allora capisci che sei in realtà su assi prospettici che sbucano di volta in volta in ambienti o giardini circondati da portici. Vettori alternati di sorprese una dopo l'altra, proprio come la trama di una città. I saloni con le scene di pavoni maschere templi sulle pareti, il Triclinio con la policromia delle pavimentazioni sinuose come meandri, il Peristilio con la fontana al centro e il ceppo di un castagno piantato lì per ombreggiare, l'Atrio con la vasca dell'impluvium e una parvenza di allestimento museografico con i finestroni in alto da cui ora cola una fascia di pulviscolo luminoso che accende la tessitura dei mattoni. E poi le latrine, le cucine, intimità domestiche di un'esistenza dorata. Dunque i giardini. Il sole stampa in terra le ombre degli oleandri che nell'impossibilità della luce di accecare l'intero tappeto erboso prendono la propria rivincita sullo strapotere dell'astro. Infine la piscina. I nastri impediscono di avvicinarsi. Il sottofondo delle parole operose che si lanciano gli operai si mescola con le parole straniere di due turisti minuziosi. La scolaresca di prima è raccolta e ascolta le spiegazioni dell'insegnante con un'attenzione che non avrei detto. Sento che le pareti della vasca erano rivestite di stucco e avevano riquadri a rilievo e la piscina era dotata di accorgimenti come il sistema di troppo pieno e la pendenza verso sud per il deflusso dell'acqua. Dal porticato decorato con tralci di edere e animaletti, oh quelli che tutti i ragazzini poveri e ricchi del mondo uniti nella tensione della scoperta catturano e torturano, le lucertole, le rane, gli uccellini, da questo contrappunto ho la sensazione di essere nel centro della composizione. Il fondo della vasca è ricoperto di erba punteggiata dei colori minuti delle pratoline e delle violette, delle margherite e della camomilla, delle primule e degli occhi della madonna. Come la trepida eccitazione di una pelle giovane. Ha un che di surreale questo affresco " puntinista" sul cocciopesto. Ma i papaveri rossi come la lacca, sanguigni e carnosi sono la trasgressione del presente.
</doc>
<doc id="126" genre="journalism" gender="?">
PERCHÉ IL TURISMO NON BASTA
Di recente, l'Istat ha reso pubblici dati alquanto preoccupanti circa l'economia dell'Isola. Dopo anni di crisi, la ripresa stenta a decollare, al contrario di quanto accade in quasi tutte le altre regioni italiane ( tranne la Calabria!). Peraltro, in Sicilia, l'economia sommersa assume dimensioni imponenti, sempre superiori al resto d'Italia. La posizione dell'Isola al vertice di questa singolare classifica "in negativo" è poi sublimata dai dati della disoccupazione che registrano percentuali tanto elevate da spiegare perché ai giovani non resta altro che la scelta di emigrare per cercare fortuna altrove. Ciò determina un'irrecuperabile dispersione di capitale umano, di energie fresche e soprattutto la paradossale situazione per cui un territorio povero finanzia la formazione di nuovi emigranti che poi andranno a vivere e lavorare in zone più ricche. E' evidente l'urgenza di provvedere. Sul nuovo governo regionale, pertanto, incombe l'enorme responsabilità di tentare di bloccare siffatto circuito del sottosviluppo e di avviare percorsi volti a favorire virtuosi processi di sviluppo. Certo, vale sempre la pena di ripetere che la crescita economica ed occupazionale non si inventa con la bacchetta magica, né con fantasiosi provvedimenti legislativi, né con la retorica parolaia alquanto diffusa nell'attuale discorso pubblico. E' decisivo, però, il ruolo delle istituzioni pubbliche nel determinare le precondizioni che agevolano le scelte di investimento e di insediamento delle imprese. Per fare ciò si tratta di abbandonare il mito che i problemi della Sicilia possano essere risolti, miracolosamente, con il solo incremento di alcuni rami di attività economiche. Talvolta infatti aleggia la falsa idea che la spaventosa disoccupazione giovanile dell'isola possa d'emblée scomparire se ci fossero abbastanza posti come camerieri, portieri d'albergo e guide turistiche. Come da tempo segnalano attenti osservatori, come Salvatore Butera, « la Sicilia è talmente grande da esigere uno sviluppo equilibrato che riguardi tutti i settori produttivi e i servizi vendibili destinati a questi settori». Per questi motivi è indispensabile avviare un ampio piano di creazione di infrastrutture materiali e immateriali utili all'attività di impresa. Non si tratta solo di realizzare un sistema di trasporti degno di un paese civile (cosa che, al momento, manca del tutto), ma anche di ampliare le dotazioni di innovazioni tecnologiche, reti digitali e offerta di lavoro qualificato. A questo proposito, effetti benefici potrebbe produrre una sempre più stretta interazione, sotto l'alta regia del governo regionale, tra mondo delle imprese e sistema universitario isolano. Quest'ultimo, infatti, rende immediatamente disponibili know how avanzato e giovani di elevata preparazione. Ma non basta. E' altresì necessario un apparato burocratico efficiente la cui missione sia quella di ridurre al minimo i costi di transazione che affronta ogni decisione d'investimento, un alleggerimento dell'imposizione fiscale a carico dell'impresa, una sapiente gestione degli ingenti finanziamenti europei e della relativa progettazione. Ovviamente il presupposto di ogni reale cambiamento, al di là di qualunque pianificazione verticistica, è quello di una vera trasformazione delle logiche comportamentali degli attori del sistema. Vanno cioè abbandonate le pratiche clientelari e opportunistiche ed adottati schemi relazionali improntati all'interesse generale e al benessere collettivo. E' impossibile tutto questo? No di certo. Per fortuna il destino non è mai predeterminato. Si tratta di volere effettivamente un cambiamento siffatto. Il nuovo governo regionale e l'intero ceto politico siciliano hanno così di fronte una storica occasione per rivoluzionare le sorti di questa terra in perenne ritardo di sviluppo. D'altra parte, Nelson Mandela, nei lunghi e pesanti anni della sua ingiusta prigionia in isolamento, soleva ripetere a sé stesso la poesia Invictus di William Ernest Henley, la cui strofa finale è: « Non importa quanto stretto sia il passaggio, quanto piena di castighi la vita, io sono il padrone del mio destino: io sono il capitano della mia anima » . Quanto è successo dopo la liberazione del leader africano, sulla spinta della comunità internazionale, è noto a tutti e rappresenta un felice esempio per le generazioni future. Pertanto, nulla impedisce che tutti i siciliani possano essere i «capitani della loro anima».
</doc>
<doc id="127" genre="journalism" gender="?">
Pablo Picasso: disegnare è già scolpire
Il Masi di Lugano dedica un omaggio speciale al maestro spagnolo ripercorrendone l'evoluzione artistica attraverso 120 opere, alcune mai esposte La costante è il rapporto con la matita, lo strumento che dà corpo alle sue idee
Nessun artista del Novecento può reggere il confronto con Pablo Ruiz y Picasso, nato a Malaga nel 1881 e morto a Mougin nel 1973 nel Midi della Francia che dall'età di 19 anni, quando giunse a Parigi, divenne la sua patria elettiva. Ma rimase sempre un artista andaluso quantunque seppe attingere, come una piovra dai mille tentacoli, tutto quanto accadeva intorno a lui e quanto vedeva nei musei: da El Greco a Velázques a Goya, dai grandi veneti a Delacroix e Manet. Le pagine dedicate alla sua opera e alla biografia non si contano, così le mostre ed è persino un azzardo farne una che non ripeta il già detto e il già visto. Eppure ci è riuscita Carmen Giménez, malagueña come lui, con la mostra Picasso. Uno sguardo differente che si tiene al Masi di Lugano, in stretta sintonia con Coline Zella del Musée national Picasso di Parigi che possiede la più ricca collezione di opere al mondo donate dal maestro e dagli eredi. Frugando negli archivi le curatrici hanno messo in mostra un centinaio di disegni più acquerelli, olii, pastelli e soprattutto molte sculture spesso disattese e trascurate.
La mostra si snoda nelle sale che danno sullo scintillante lago e ha un saggio andamento cronologico. Con "uno sguardo differente" la mostra dipana la matassa dell'evoluzione stilistica del maestro soprattutto attraverso disegni e sculture e lo stretto legame che c'è tra gli uni e le altre. Si parte da uno studio per i Saltimbanchi (1905) e si passa a tre fogli per le
Demoiselles d'Avignon (1907) ragazze di un bordello di Barcellona, città con la quale ebbe un intenso rapporto fin dalla gioventù.
Gli studi per La moglie del fattore (1908) sono già sculture e nelle
Bagnanti nella foresta esplode il colore. Un sintagma stilistico che ne segna tutta l'opera fino alla morte sopraggiunta mentre faceva colazione. Poi la serie sfaccettata di nudi femminili che preludono alla magnifica testa in bronzo di Fernande Olivier (1909), la ragazza che aveva scoperto al Bateau Lavoir, con cui condivise anni difficili e un'intensa passione. Tra il 1909 e il 1911 disegni cubisti, ma anche ritratti femminili e maschili di fattura ingresiana. Ma l'opera di Picasso è un pendolo che non lascia mai una strada intrapresa. A Mandolino e clarinetto (1912), una splendida scultura in legno dipinto di fattura cubista, fanno pendant una serie di fogli che sono nature morte con gli usuali oggetti della vita corrente.
Bottiglie, giornali, bicchieri, pacchetti di sigarette monocromi o a colori fino alla scultura Violino (1915) che abbaglia per l'intensità cromatica dei pezzi che lo compongono. Gli strumenti musicali, come chitarre e mandolini, sono una sua passione e almeno fino al '20 tornano con continuità nelle composizioni dalle tonalità mai uguali. Il buffet è l'arredo su cui dispone questi strumenti che sono anche in mano agli Arlecchini.
Il ritratto di André Derain (1919) è un filo sottile di matita che rimanda a quelli celebri di Strawinskj, Jacob, Apollinaire e Djagilev: si è già in piena temperie neoclassica. Ma con Bicchiere e pacchetto di tabacco
(1921) Picasso ritorna alla scansione cubista con una scultura in lamiera tagliata e dipinta con una squillante policromia. Con esili tratti di matita o di penna impagina in un foglio quattro sagome di donna, in un altro è seduta in poltrona: nello stesso anno il '29 la figuratività è del tutto scomparsa come testimonia la Donna con il pallone a inchiostro su carta.
Una serie di studi di mani a penna, acquerello o pastello preludono alla scultura della sua magica Mano (1937) in gesso la cui ruvida forza è memoria della grande tradizione del romanico e del gotico catalano così come si vedono nelle cattedrali della terra d'origine.
Con la serie di Cerchi e segni, datate con acribia 29 ottobre 1930, Picasso vuole dirci qualcosa d'importante: sono solo tre cerchi due dei quali attraversati da linee verticali e tratti più spessi in orizzontale.
Una serie di fogli a china sono numerati sullo stesso tema grafico. Quasi un omaggio al surrealismo del più giovane Joan Miró che l'aveva conosciuto quando era tornato a Barcelona per seguire i belletti di Djagilev. Nel '31 con le
Bagnanti torna a una figurazione stralunata ma non astratta, preludio alla scultura della Bagnante con le braccia levate o a quel magnifico totem in bronzo che è la Donna con mele (1934).
La figuratività ritorna con gli studi per il ritratto di Marie-Thérèse (1936), nella veduta di Juan-le-Pins, nel bellissimo guazzo, china e matita del Minotauro ferito da un cavaliere con cavallo.
Nei primi anni quaranta tornano i nudi delle Bagnanti con continuità ma trattati a matita di tre colori. Del '43 in piena guerra la Testa di morto in ferro e rame, agghiacciante "memento mori".
A guerra finita i disegni tornano al colore e alla gioia di vivere: la bellissima Capra ( 1950) incinta in bronzo sta a dire che la vita ha ripreso il suo corso e così Picasso torna a disegnare donne nude che molto amò e molto fece soffrire. La serie dei teatrini sono un interludio giocoso, i Ritratti di famiglia dei primi anni '60 sono disegnati a matite e pastelli coloratissimi e preludono alla Coppia e uomo con pipa datata 6 luglio 1966.
Il mago Picasso ha sciolto fino all'ultimo la sua matassa con una mirabile coerenza e i testi di Carmen Giménez e Francisco Calvo Serraller in catalogo sono una guida sapiente che svelano tratti inediti di una prodigiosa creatività.
</doc>
<doc id="128" genre="journalism" gender="?">
Panini di notte e un bar rifugio nel paese che vieta la carità
VENTIMIGLIA (IMPERIA).
Si sono fatte quasi le 19 quando ben lontano dai lampioni centrali del parcheggio del supermercato, nel retro dove di solito si buttano i cartoni, arriva una Panda blu con targa francese. Il bagagliaio e i posti di dietro sono carichi di pacchi e buste, ma non è un trasloco. Ad attendere in silenzio l'auto ci sono una cinquantina di ragazzi di colore. L'appuntamento non è mai in un luogo fisso, meglio non dare troppi punti di riferimento.
Dall'auto scendono Jacques — una sessantina di anni, codino bianco da fricchettone, «io comunista? No, sono un cristiano» — e la moglie Marie. La loro missione è semplice: portare da mangiare ai migranti di Ventimiglia. Oggi hanno 180 panini (salsa, formaggio e tonno)e 100 litri fra acqua, latte al cioccolato e tè. Ma devono distribuirli di nascosto, perché una ordinanza del sindaco della cittadina di confine (Enrico Ioculano, Pd) ha vietato la somministrazione di cibo e bevande su area pubblica ai "non autorizzati". Il motivo ufficiale? Pericolo di "tossinfezione". Nel frattempo anche i rubinetti delle fontanelle della stazione sono stati chiusi. Il motivo ufficiale? La legionella.
Ogni giorno qui arriva un'automobile o un furgoncino da uno dei paesi limitrofi a nutrire i migranti. Jacques e Marie sono di Breil-sur-Roya. Il loro turno è il giovedì. «Abbiamo un cuore, questi ragazzi hanno fame e sono persone come noi. Ci hanno minacciato il sequestro del mezzo e se anche ci multeranno non importa, continueremo a farlo». Mentre Jacques parla e distribuisce i viveri si avvicina con fare ostile un uomo sulla quarantina, è italiano, fa il meccanico: «Qualcuno dei tuoi amici ha lasciato un osso di pollo per terra giorni fa, il mio cane l'ha mangiato ed è morto. Ve ne dovete andare!».
Ogni giorno nel paese di confine con la Francia arrivano in treno un centinaio di persone da Taranto o dalla Sicilia — sono del Sudan, soprattutto — che sperano di fare il grande salto dall'altra parte della frontiera. Qualcuno ha tentato anche dieci volte, senza successo. Dormono sul letto del torrente Roja; qualcuno si infila negli anfratti sotto i piloni del ponte sul fiume, sono più riparati. Il centro della Croce Rossa che ospitava 360 persone fuori dal centro cittadino, ne ha meno di cento e adesso non accoglie più nessuno per via dei "lavori di ristrutturazione" in corso. È in condizioni igieniche drammatiche: dall'alto si vede un laghetto di liquami che esce dai bagni e arriva a due passi dalle tende; pochi giorni fa le fiamme sono divampate in un container bruciando tre casette.
A cento metri dalla stazione c'è il "Bar Hobby", che si è trasformato in una specie di centro di resistenza civile contro la sempre maggiore insofferenza di Ventimiglia verso questi ospiti di passaggio. Lo gestisce una signora italiana di 60 anni, si chiama Delia. Dietro al bancone ha un cesto pieno di caricabatterie di cellulare e un sistema di ciabatte che può ricaricare anche venti telefonini nello stesso momento. È l'unico locale che ospita per ore per i migranti. «Per queste persone non c'è un bagno pubblico in paese, le fontane gliele hanno chiuse apposta, non gli si può dare da mangiare alla luce del sole sennò vieni sanzionato. Non so cosa stiamo diventando, si preferisce far finta che non esistano. Io però non me la sento di girarmi dall'altra parte», dice.
Gli italiani nel bar non ci mettono più piede: «Non vendo più un aperitivo ormai. Sa cosa mi è successo due o tre volte? Che un bianco è entrato, ha visto tutti questi neri seduti, allora quando dopo il caffè mi chiede un bicchiere d'acqua lo vuole di plastica, non di vetro…».
Poco lontana c'è la chiesa di Sant'Antonio, il parroco colombiano Rito Julio Alvarez sventola una bolletta: oltre 5mila euro di acqua in tre mesi. Lui, che ha alle spalle una vita da film (è scappato anni fa dal suo paese, i narcos gli hanno ucciso i parenti), non ha mai chiuso le porte in faccia a nessuno. Dà rifugio ad altri 80 migranti, ma solo famiglie e minori non accompagnati. «Andrò a chiedere che almeno mi scontino l'Iva, qui svolgiamo un servizio pubblico e umano, quello che gli altri preferiscono non fare», annuncia ma senza farsi illusioni.
È ormai sera tardi quando un Fiat Ducato della polizia fa il giro di Ventimiglia e carica qua e là i migranti senza documenti. Verranno rispediti ai centri del sud da dove sono venuti, costo del servizio: 10mila euro a viaggio. Centri dai quali scapperanno di nuovo tornando ancora una volta a Ventimiglia, sognando di evadere i controlli e raggiungere la Francia, l'Olanda, l'Inghilterra. «È il gioco dell'oca. Ma non è divertente», spiega Cristina, giovane volontaria di un'associazione umanitaria.
Dallo scorso agosto in zona ne sono morti dodici, di ragazzi africani: chi portato via dal torrente in piena, chi investito dai treni sotto la galleria mentre tentavano lo scavallo, chi fulminato sul tetto sempre di un treno diretto a nord. Nella maggior parte dei casi non si è neanche risaliti al loro nome. Ma a commuoversi ormai, qui, sono rimasti davvero in pochi.
</doc>
<doc id="129" genre="journalism" gender="?">
Pattini, amore e fantasia Lollobrigida come in un film
Oggi la Mass start, novità del programma. Tra le favorite c'è anche Francesca, pronipote dell'attrice. "Ma io voglio farmi conoscere per i miei meriti sportivi"
PYEONGCHANG «Qualche anno fa mi invitano al programma di Barbara D'Urso, perché c'è Gina Lollobrigida che è mia lontana parente. Ma io dico di no quando scopro che lei deve parlare di problemi d'eredità. Capirai, mi sono detta, mi vede per la prima volta e pensa "chi è questa, magari vuole qualcosa". No, l'ho sempre detto, voglio farmi conoscere per i miei meriti sportivi, poi magari mi presento. E facciamo un film insieme… » . E giù una risata.
L'Olimpiade azzurra si chiude con una romana del ghiaccio e qualche goccia di sangue dell'attrice, in una gara mai vista: la mass start del pattinaggio di velocità nella quale Francesca Lollobrigida parte tra le favorite. Anche grazie alla sua passione per le rotelle che non ha mai abbandonato e le hanno affinato la capacità di duellare in pista. Una novità per lo speed skating, che viveva di sfide col cronometro. Ma i Giochi cambiano, ed ecco dunque la grande innovazione.
Due semifinali, passano le prime otto ad una finale a sedici. Si gareggia nella corsia interna, quella del warm up, ma si può anche sconfinare nelle corsie tradizionali. Sedici giri, con sprint intermedi ogni quattro, come la corsa ai punti del ciclismo vinta da Viviani a Rio. Ma al traguardo il punteggio per primo, secondo e terzo è talmente alto, che è impossibile scalzare dal podio i primi tre coi traguardi volanti. « Ma io almeno il primo sprint lo vorrei fare per svegliare le gambe» ragiona Francesca, un'atleta veramente atipica nell'Italia degli sport invernali. Con le sue radici a Roma ( « Nata a Frascati e cresciuta sulla Tiburtina, a Casal de' pazzi»), la sua scelta delle rotelle che la portò in rotta di collisione con la federazione, il trasferimento in Olanda, il Paese dei pattinatori, dove ha comprato casa dalle parti di Heerenven ed è famosa per le maratone che danno in diretta tv. «Capito perché olandesi e norvegesi sono campioni? Escono di casa, fanno l'allenamento, tornano a casa. Noi invece dobbiamo sempre viaggiare all'estero. Se l'avessi saputo avrei scelto un altro sport perché a me piacciono il mare e il caldo, in estate abbiamo casa a Ladispoli».
Però intanto Francesca è qui, si è fatta belle passeggiate sulle spiagge che danno sul mar del Giappone, si è rilassata con yoga e meditazione e oggi vuole girare il suo film campione d'incassi.
</doc>
<doc id="130" genre="journalism" gender="?">
Paure e passioni così si diventa una stella della danza
LA STORIA di Polina, bambina e poi giovane donna (che Vivès ha scelto di ritrarre sempre con un curioso naso nero) è quella di una grande passione: la danza. Il giovane autore francese ci introduce in questo mondo di palestre e prove raccontandolo con una intensa tavolozza che al bianco e al nero unisce il color fango (come nel precedente "Il gusto del cloro" era il color verde acqua a dominare la scena) e alternando l' abbozzo alla cura ossessiva del dettaglio. In sequenze che fanno pensare a still cinematografici seguiamo la piccola danzatrice dal mondo di ossessioni e piccoli drammi del chiuso della scuola di danza (ma mai, per fortuna, con i toni melodrammatici e kitsch del Cigno nero, passato non troppo tempo fa nelle sale) al confronto con la realtà delle relazioni lavorative e umane dell' età adulta. Nella parole dell' amato-odiato maestro Bojinski, "un artistaè sempre insoddisfatto. Perché ricerca la perfezione": da qui le infinite prove (e davvero belle sono le tavole con le diverse pose), i difficili dialoghi e le incomprensioni con gli insegnanti, la fatica del trovarsi e capirsi come persona e poi come artista. Nonostante nelle prime tavole fosse predominante la componente della solitudine (la madre, per esempio, è ritratta solo all' inizio, mentre dice, un po' freddamente, alla figlia seienne "se hai male non farlo vedere e tieni duro") Polina si apre al mondo dell' amicizia e poi a quello dell' amore, con i relativi alti e bassi, fino a trovare amici che sono anche "colleghi di passione" dopo aver deciso, improvvisamente, di andare a Berlino per capire cosa vuole davvero. Tornerà a casa, ormai famosa, dopo qualche annoe allora, in un momento molto toccante, ritroverà il vecchio professore al quale adesso sarà lei a chiedere di collaborare. Gli ultimi "fotogrammi" del libro ci riportano ad una Polina adolescente - guardata in video dalla Polina adulta - , mentre il maestro le dice "Non serve a niente andare il più in alto possibile se non ci si prende il tempo di contemplarlo." E' proprio questa capacità di contemplazione, di osservazione minuta del reale per raccontarlo in pochi ma fondamentali tratti il grande dono di questo fumetto che ha il respiro e il ritmo di un romanzo: la forza, per esempio, della tavola dove il maestro ritrovato si toglie gli occhiali, che ne avevano sempre celato gli occhi, per rivelare tutta la propria fragilità e vecchiezza, oppure la contrapposizione di una tavola concitata e ricca di tratti come quella di una cena tra amici al bianco e silenzio della scena dove solo il corpo danzante parla. Se la tavolozza cromatica di Bastien Vivèsè volutamente minimale non lo è altrettanto quella emotiva che riesce a raccontare tutte le esperienze vissute dalla ballerina, con una delicatezza di tono e una capacità di indagine psicologica davvero notevoli per questo parigino del 1984: alla fine Polina capisce che il pubblico più importante della nostra arte siamo noi stessi. E che la passione deve essere il motore della nostra esistenza.
</doc>
<doc id="131" genre="journalism" gender="?">
Perché il commercio è la piaga dell'arte
Roger Fry (1866-1934) fu un'intelligenza eclettica non solo per i contributi specialistici di storico dell'arte sui Primitivi italiani, su Giovanni Bellini fino a Cézanne e fu lui a coniare la dizione di Postimpressionismo: la promessa di una nuova arte, titolo di un suo libro. Ma fu tra i primi a mescolare le carte del composito mondo delle arti del suo tempo. Solo la grande scuola di Vienna, con Alois Riegl in testa, ebbero tanto ardimento e sono molti i debiti che la storiografia artistica ha contratto con lui. La raccolta di cinque saggi (1916-26) Incorrotta gioia. Scritti sull'arte, il commercio e lo Stato, a cura di Paolo Martore, Castelvecchi, è una lettura ricca di sollecitazioni e per molti aspetti non affatto invecchiati. Nella densa prefazione Craufurd D. Goodwin ricorda che Fry aveva studiato scienze naturali all'Università di Cambridge, di qui la sua destrezza nel parlare con acume di argomenti che potevano (e possono) apparire così lontani tra loro. Il mercato e il mecenatismo come prima forma di accumulazione capitalistica, la rapacità di quelli che chiama i "plutocrati" – cioè i dominatori della società industriale trionfante – la debolezza dello Stato committente troppo spesso arretrato di musei o di pubbliche architetture. Nel 1913 fondò il laboratorio di design Omega e l'analisi che lui fa dei fruitori d'arte è di rara perspicacia e li divide in categorie che sono ancora attuali: gli snob, i borghesi e i veri cultori d'arte, che al pari dei veri artisti erano e saranno sempre rivoluzionari e anarchici. Il mercantilismo è la piaga che mina alle radici l'arte, ma nel XIX secolo si verificò una vera e propria rinascita di un'arte libera da qualunque prigione accademica e del tutto indifferente al mercato: di qui la sua propensione per quel vasto territorio della creatività artistica che si ebbe in Francia che lui studiò con passione, sottolineando la mediocrità dei Salons e della commesse pubbliche. Di qui un capitolo dedicato all'Esigenza del superfluo, perché "l'arte non serve a nulla", serve soltanto a sollecitare lo spirito di chi ha la sensibilità di riconoscerla. Scrive pagine sferzanti sui musei tedeschi e inglesi: raccolte disuguali di orribili "opefatti" e magari di splendide opere. Belle sono le pagine distribuite in questi saggi sull'educazione all'arte che è una pratica socialmente poco utile, «perché non è chiaro se l'arte possa o meno essere insegnata», ma distinse precocemente l'educazione all'arte dallo studio della storia dell'arte. Malgrado l'ammirazione per Rusckin e Morris fu ostile alla tradizione socialista e fabiana. In una mente geniale come quella di Fry non mancano le contraddizioni perché nel corso di una vita operosissima passò di palo in frasca, ma l'ammirò Wirignia Woolf che ne scrisse una biografia (1940), affascinata dall'intelligenza anticonformista di questo suo amico.
</doc>
<doc id="132" genre="journalism" gender="?">
Piante intelligenti che rilevano muffe e gas nelle nostre case
È in fase di sperimentazione una mutazione genetica delle piante da interno, che permetta di "rilevare", come fossero dei sensori, la presenza di agenti chimici
IL TABACCO fa bene. No, non il fumo, naturalmente, ma la pianta. Dei ricercatori, amplificando la capacità delle piante di tabacco di sviluppare in presenza di sostanze dannose una proteina arancione, stanno elaborando una tecnologia che oltre a renderci la vita più facile, possa porre fine a una delle più grandi paure contemporanee: il contagio da batteri. Ma andiamo con ordine, partendo dalla notizia che è stata pubblicata su Science.
  
Tutto ha inizio tra il 2012 e il 2013. Agendo geneticamente sulla Nicotiana Tabacum, un gruppo di scienziati ha fatto in modo che la pianta, venendo a contatto con un batterio presente nell'aria, producesse quantità in eccesso di una proteina arancione fluorescente. Una sorta di sovreccitazione. Per riuscirci prima hanno identificato quali geni nel genoma della pianta fossero portati a reagire agli agenti chimici aerei noti come composti organici volatili. Successivamente sono stati inseriti degli stimolanti sintetici nel Dna, in modo da aumentarne le reazioni. In pratica quando le piante modificate individuano la presenza di batteri, le cellule "eccitate" reagiscono cambiando colore e producendo la proteina arancione fluorescente. A quel punto, raccontano anche sulla rivista Plant Biotechnology Journal, per rilevare il sintomo della presenza dei batteri, i coltivatori di piante di tabacco hanno dovuto solo indossare occhiali per i raggi ultravioletti e verificare se le piante stavano effettivamente "arrossendo".
Partendo da questo successo, si sta ipotizzando di rendere la scoperta alla portata di tutti. Se lo studio proseguisse nella giusta direzione, un giorno non troppo lontano questa manipolazione del Dna potrebbe essere applicata anche per la prevenzione delle malattie da contagio. L'idea è semplice e geniale: costruire dentro casa, vicino alle prese d'aria, una parete di "piante da interno intelligenti" geneticamente modificata, in modo che alla presenza di muffe o virus si colori di arancione. Come accade con la pianta di tabacco, per rimarcare la presenza di tossine le pareti verrebbero illuminate da una luce ultravioletta, ma si sta già valutando la possibilità di avere una proteina visibile ad occhio nudo.
</doc>
<doc id="133" genre="journalism" gender="?">
Piemonte, "lezioni d'amore" sui banchi di scuola: via ai corsi per duemila studenti
Due ore di educazione sentimentale in quarta e quinta superiore con filosofi e psicoterapeuti. Il Consiglio regionale: "Nulla a che vedere col sesso, vogliamo prevenire violenza e bullismo"
Lezioni d’amore sui banchi di scuola. Due ore di educazione sentimentale nelle quarte e quinte superiori delle scuole piemontesi per contrastare aggressività, bullismo e violenza, sia nei rapporti di coppia sia tra amici. L’idea è del Consiglio regionale del Piemonte che ha ingaggiato un docente di filosofia dell’educazione e una psicoterapeuta per corsi destinati agli studenti degli ultimi due anni. Un esperimento pilota che viene intrapreso per la prima volta in Italia: nulla a che vedere con l'educazione sessuale.
"Lezioni d’amore" - proprio così si chiama il progetto, voluto dal responsabile della Consulta regionale giovani Gabriele Molinari - parte dal presupposto che oggi i ragazzi maneggiano con estrema difficoltà l’alfabeto delle relazioni affettive. Colpa di percorsi educativi improvvisati e affrettati, come sostiene la psicoterapeuta Giuliana Mieli, o delle relazioni veicolate attraverso i social network che abituano a interagire attraverso schermi freddi che producono rapporti superficiali, e spesso a considerare gli altri in maniera strumentale. “Ti chiedo una cosa, tu metti un like, quando non mi piaci più spengo e ti banno - semplifica Paolo Ercolani, docente dell’Universita di Urbino e curatore del ciclo di lezioni - Sembra quasi paradossale, ma tanto crescono i rapporti online, tanto si riducono le capacità relazionali quando non c’è un monitor a fare da tramite”.
Ecco perché per i ragazzi , aggiunge Ercolani, serve una rialfabetizzazione amorosa "valida per i rapporti sentimentali, visto che i ragazzi non sanno più corteggiare e le ragazze non riescono a dare segnali chiari, ma anche per quelli amicali”. Le difficoltà di relazione e l’assenza di capacità empatica sono tra le ragioni alla base della violenza sulle donne, drammaticamente in crescita all’interno dei rapporti di coppia, dei fenomeni di bullismo e cyberbullismo nelle scuole e nei gruppi di amici, su cui la scuola e le istituzioni si interrogano da tempo per provare a invertire la rotta.
Le “lezioni d’amore” saranno suddivise in due parti: la prima sarà dedicata a una ricostruzione storico- filosofica dei principali motivi di dissidio di genere, da Adamo ed Eva fino alla letteratura moderna, mentre la seconda riguarderà gli strumenti affettivi fondamentali per impostare una relazione sana ai tempi di Facebook e dei social network. Il progetto coinvolgerà in una prima fase duemila ragazzi tra novembre e marzo.
L’educazione sentimentale a scuola è peraltro prevista dalla Convenzione di Istanbul voluta sette anni fa per contrastare e prevenire la violenza sulle donne, che spesso matura all’interno di contesti relazionali malati frutto di una cattiva educazione sentimentale ricevuta dai giovani. Insegnare a scuola l’Abc dell’amore e delle relazioni sane certo è un primo passo, “importante per dare un segnale per restituire alla scuola il ruolo educativo che deve avere nelle dinamiche di gruppo, ma non basta - avverte la psicoterapeuta Mieli - È un primo passo che deve trovare continuità a casa e con i genitori”.
</doc>
<doc id="134" genre="journalism" gender="?">
Più bravi e con più amici il successo dei single spiegato dalla scienza
ROMA.
Se non stanno insieme ci sarà un perché. I refrattari al matrimonio sono ormai maggioranza negli Usa. I single veri e propri sono più che raddoppiati in Italia negli ultimi dieci anni: l'Istat nel 2015 ne ha contati quasi 5 milioni escludendo i vedovi. E nel mondo, secondo Euromonitor, il numero di chi vive da solo aumenterà del 20% tra il 2015 e il 2020. Il fatto che New York, con il suo 55,4% di persone non sposate, sia in vetta alle classifiche Usa, dimostra che la condizione di single non è più uno stigma sociale. È diventato uno stile di vita.
La psicologia, che ha cominciato da tempo a indagare il fenomeno, ora tira le somme sul perché sempre più persone sfuggano alla vita di coppia. Ad aprire il filone fu il classico di Carol Anderson (professore all'università di Pittsburgh) e Susan Stewart, Flying Solo.
I due psicologi americani si misero a intervistare donne single partendo dal mito secondo cui vivessero, come le zitelle di Jane Austen, «vite solitarie, deprimenti e incomplete ». Si trovarono invece di fronte persone libere, soddisfatte e integrate. Oggi Bella De-Paulo - single da sempre, convinta della sua scelta, autrice di vari libri tra cui Singled Out e docente all'università della California a Santa Barbara - si prepara a fare il punto sulla scienza della solitudine felice alla convention dell'Associazione di Psicologia Americana. Lungi dall'essere soli, sostiene DePaulo sulla scorta di una metanalisi delle ricerche recenti, i single hanno una rete più fitta di relazioni sociali, sessuali e non. Riescono a mettere più passione e impegno nel lavoro. Trovano il tempo per occuparsi degli altri e dedicarsi al volontariato. Hanno affinato la loro autodeterminazione e raggiunto maggior consapevolezza di se stessi, insieme a una maturazione interiore che non si ferma neanche con l'età avanzata. La ricercatrice ha fondato un anno fa una comunità online di single contrari alla "matrimania" che oggi riunisce duemila membri in tutto il mondo, include testimonianze felici e non disdegna i consigli di vita pratica.
«Chi vive da single - hanno scritto nel 2015 Natalia Sarkisian e Naomi Gerstel del Boston College e dell'università del Massachusetts sul Journal of Social and Personal Relationships - ha contatti più frequenti con familiari, fratelli, vicini e amici. È più disposto a fornire aiuto agli altri e a riceverne». I divorziati, rispetto a chi ha sempre vissuto da solo, non recuperano del tutto la loro ricchezza di relazioni. «Segno - scrivono i due sociologi - che il matrimonio produce i suoi effetti anche dopo il divorzio». L'anno scorso, sempre al congresso dell'Associazione, un gruppo dell'università di Toronto aveva analizzato il ruolo che la paura di restare soli gioca nell'instaurare relazioni infelici. «L'ansia da solitudine hanno scritto i ricercatori guidati da Stephanie Spellmann spinge i giovani ad accontentarsi di relazioni incomplete o crea dipendenza nei confronti di rapporti insoddisfacenti».
Anche il mondo si adatta a un esercito di single che cammina a testa alta e sorride del suo status. Varie agenzie giapponesi e coreane offrono alle single l'opportunità di indossare un abito da sposa e farsi fotografare con gli amici ed - eventualmente una comparsa in affitto al posto del marito. Alcune lo fanno per vanità, altre per affermare con orgoglio la propria condizione. E anche se la maggior parte degli studi scientifici sostiene che il matrimonio allunga la vita (chi vive in coppia ha in genere una condizione di salute migliore rispetto ai single), la donna più anziana del mondo, Emma Morano, classe 1899 di Verbania, sostiene che la solitudine sia uno dei segreti della sua longevità.
Una marcia in più anche rispetto ai divorziati che non recuperano il gap di relazioni.
</doc>
<doc id="135" genre="journalism" gender="?">
QUANDO si parla di innovazione spesso la si collega alle startup, e quindi a fare i soldi; o ai makers, quindi le invenzioni.
Sono tutte cose che fanno anche bene al mondo, perché creano valore, posti di lavoro o anche solo risolvono problemi. Ci sono però alcune innovazioni dove la prevalenza dell'utilità sociale è assoluta e dove non esiste alcun fine di lucro. Per esempio oramai tutte le organizzazioni non governative stanno sperimentando tecnologie e strumenti digitali per avere un impatto positivo sulla vita di chi soffre e ha di meno. Qualche giorno fa in un evento piuttosto importante ho ascoltato la responsabile italiana di Action Aid raccontare in che modo i telefonini servono ai contadini di paesi in via di sviluppo per avere informazioni sul meteo, i raccolti o anche contattare i possibili acquirenti. Qui in Italia Save The Children, nell'ambito del progetto per combattere la povertà educativa dei bambini — che è anche un povertà di cultura digitale visto che oltre mezzo milione di under 18 non hanno mai usato Internet — ha avviato l'apertura di una serie di "punti luce" dove fare formazione specifica. Infine qualche giorno fa è uscita una app che vi consiglio caldamente di scaricare, visto il tempo in cui viviamo: l'ha fatta il World Food Program, si chiama Share The Meal e consente di pagare un pasto ad un bambino rifugiato siriano. Con un clic doni 50 centesimi al giorno, il costo di un pasto e riesci a tenere traccia di dove sono finiti quei soldi, insomma chi è il destinatario del pasto. Il meccanismo è molto simile a quello adottato da altre onlus in passato quando ti mandavano la foto del bambino che stavi aiutando a distanza. In questo modo però è tutto molto più veloce, facile, efficace. Nel mondo ci sono due miliardi di smartphone: pensate se da ciascuno di essi partisse un clic giornaliero di questo tipo.
</doc>
<doc id="136" genre="journalism" gender="?">
Quanto vale un "like" su Internet È la sentiment analysis, bellezza
La prima, forse, a dire con chiarezza che il web ha un cuore e che quel cuore siamo noi è stata una giovane regina: Rania di Giordania. Era il dicembre del 2009, un periodo in cui le analisi sul digitale erano ancora ferme alla distinzione fra reale e virtuale per indicare che quello che facevamo online era finto. Insomma eravamo rimasti prigionieri di Second Life e non avevamo capito il senso vero di Facebook. A Parigi a un evento all'epoca molto cool per innovatori tecnologici, Rayna disse solennemente: «Non c'è niente di più umano della rete, nessuno altro luogo dove condividiamo di più, ogni giorno, le nostre vite, i nostri stati d'animo, le nostre passioni».
Tutti pensarono a Facebook e al famoso tasto "mi piace" ma era fuori da lì che avvenivano le cose più interessanti. Tumblr, una piattaforma di blog che avrebbe avuto un notevole successo, offriva già allora due possibilità rispetto ai contenuti degli altri utenti: rebloggarli, ovvero condividerli e farli propri; e metterci un cuore sopra. Lo stesso cuore che troviamo sul social network di fotografie Instagram (nato nel 2010), su quello per immagini Pinterest (sempre 2010) e sul negozio di musica e film della Apple, iTunes. Un cuore, appunto.
Insomma presi come siamo dai — rari — casi in cui si registrano episodi di violenza o bullismo, non ci siamo accorti che la rete è cresciuta soprattutto sulla costruzione di buoni sentimenti. E quei sentimenti, buoni e cattivi, come nella vita reale, vanno molto aldilà di un tasto da cliccare. Perché c'è un sentimento in ogni post che facciamo, in ogni aggiornamento di status, in ogni cosa che condividiamo. C'è un sentimento anche se non lo dichiariamo. Ma ci sono algoritmi che servono solo a questo: ad analizzare i sentimenti nascosti tre le righe di quello che diciamo online.
La sentiment analysis è una scienza emergente, esplosa con i social media, che combina tecniche di linguistica computazionale, per dare un senso a quello che c'è in rete. Perché? Spesso per ragioni economiche e di marketing. Il punto, per le aziende, è misurare quello che conta davvero: e quindi non semplicemente le quantità di like, post, e commenti. Quello è "rumore di fondo". Il "segnale" è il sentimento di quelle conversazioni. Sono quelle le informazioni che servono a capire se un prodotto nuovo funziona o no, se un brand ha davvero una forte reputazione, se i clienti si aspettano qualcosa di diverso. Quelle informazioni, quei dati, sono un tesoro e non è un caso che questa disciplina si chiami data mining dove mining sta per il lavoro di scavo che fanno i minatori che cercano l'oro. Quanto vale questo mercato? Moltissimo. Secondo l'ultimo rapporto, pubblicato nel 2015, fra cinque anni il valore dell'analisi dei nostri sentimenti online sarà di 6,5 miliardi di dollari e già adesso un terzo del fatturato delle aziende commerciali negli Stati Uniti si deve a software che fanno questo tipo di analisi in tempo reale.
Tutt'altro che banali anche le applicazioni politiche. Già alle elezioni del 2013, analizzando le conversazioni online, fu possibile prevedere l'avanzata del Movimento 5 Stelle molto prima dei sondaggi e degli editoriali. Non è stata quindi una vera sorpresa, qualche mese fa, la notizia dell'ingresso dello storico istituto di sondaggi SWG nel capitale della startup Voices from the Blog. Nata come spin off dell'università di Milano, ha sfornato in poco tempo una serie di prodotti che riescono ad estrarre sentimenti dalle conversazioni online: per esempio un indice quotidiano della felicità analizzando Twitter. Ieri per esempio le città italiane più felici erano Pesaro e Urbino: accade da un po', chissà perché. Più facile forse interpretare il fatto che il 25 ottobre, nel pieno del caso Marino, Roma fosse la più triste.
</doc>
<doc id="137" genre="journalism" gender="?">
Quel Tg1 delle verità rovesciate e sotto accusa finisce D' Alema
È INIZIATA ufficialmente l' era nuova dell' informazione tv. Difficile descriverla nel dettaglio, ma la sintesi è: perfino il Tg5è più liberoe sciolto nei confronti di Berlusconi rispetto al Tg1. Per lo meno il tg di Mimun diciamo che accetta la bagarre, nella giornata che vede esplodere il nuovo caso legato a un' inchiesta sul premier: al Tg5 piazzano la notizia nei titoli di testa sia alle 13 che alle 20. Poi, ovvio, la modellano, dando ampio risalto alla reazione indignata e a base di "spazzatura" di Berlusconi. Ma il Tg1 no, il tg diretto da poco da Augusto Minzolini ha scelto in maniera dichiarata di essere combattivo in altro modo. Alle 13 la notizia non è nei titoli di testa, alle 20 c' è, ma il servizio diventa una sorta di caso D' Alema, con il leader pd a minacciare denunce per chi lo accusa ma, intorno, un pacchetto regalo che relega immediatamente D' Alema al ruolo di mestatore o peggio. Da Bari, il cronista del Tg1 decide di far rilevare che il giudice dell' inchiesta appartiene a Magistratura Democratica (e a questo in effetti il Tg5 non ci sarebbe arrivato). Soprattutto il principale tg Rai fa passare nove minuti prima di andare sull' argomento (il Tg5 lo lancia in testa) scoprendo una vocazione internazionalista notevole e che sarà sicuramente confermata nelle prossime settimane: prima Obama che cambia la finanza mondiale, poi Iran come se piovesse. Va da sé che un certo aspetto (le parole intercettate su presunte ragazze pagate per presunte feste) non viene minimamente sfiorato da nessuno. Sono dell' altro ieri le proteste vibrate del Pd su certi aspetti piuttosto evidenti del nuovo corso del Tg1: lo spunto era una certa qual minimizzazione della manifestazione decisa, e diretta in maniera piuttosto precisa contro il governo, dei terremotati abruzzesi calati a Roma. Ma chi ha seguito il Tg1 in queste prime giornate del nuovo corso ha notato un lavorìo incessante nel far quadrato intorno al premier, con tecniche che vanno anche parecchio alle spicce. Resta nella memoria il pacchetto schierato in occasione della visita di Berlusconi a Obama: Minzolinia dirigere, Attilio Romita e Francesco Giorgino a raccontare il vertice a due, la bionda e tetragona Susanna Petrunia porgere la notizia ai telespettatori: un pacchetto di mischia impermeabile a qualunque suggestione e in grado di sbaragliare il campo. Il Governo ha ben poco da temere dall' informazione tv modellata in questo modo:a quel punto non serve nemmeno l' Emilio Fede di ieri che glissa totalmente sull' inchiesta e si diffonde esclusivamente sull' opera incessante di Berlusconi in visita in Abruzzo: quello diventa uno sfizio. Visita provvidenziale, peraltro, visto che ha permesso anche ai due principali tg di gettarsi sull' argomento e passare poi direttamente a quanto il premier giudichi calunniose le ultime vicende. Infine, l' ovvio finale dei servizi, con il battagliero esponente di turno (ieri Gasparri sia al Tg5 che al Tg1) a dire l' ultima parola, inneggiando ai successi internazionali di Berlusconi e invitando la sinistra ad abbandonare il gossip.
</doc>
<doc id="138" genre="journalism" gender="?">
Quell'ossessione della Volkswagen: difendere i manager
BERLINO
Il vero scandalo non è l'arresto dell'amministratore delegato di Audi, Rupert Stadler, per reati legati al "dieselgate". È l'ostinazione con cui il gruppo che controlla il marchio, Volkswagen, stia tentando dal 2015, da quando è scoppiato il più grande terremoto che ha investito finora la casa automobilistica tedesca, di risolvere la crisi parando i colpi violentissimi che arrivano dalla magistratura americana e, ultimamente, da quella tedesca, intaccando pochissimo la struttura verticistica.
L'unico che ha pagato, per ora, è l'ex amministratore delegato, Martin Winterkorn, che rischia anche la bancarotta privata, se i giudici dovessero andare fino in fondo.
La scorsa settimana la magistratura di Braunschweig ha comminato una multa da un miliardo al gruppo di Volkswagen. Ma anche dopo l'arresto di ieri, è evidente che l'azienda guidata da Matthias Mueller stia tentando ancora di tenere in piedi la tesi sempre più surreale, di un management che non sapeva nulla.
Stadler è il primo manager di primissimo piano a finire nei guai per frode e per aver contribuito a emettere i famosi certificati falsi. Undici milioni di auto manipolate senza che i vertici ne sapessero nulla: questa continua ad essere la linea ufficiale del gruppo di Wolfsburg.
E i consumatori tedeschi sono furibondi perché negli Stati Uniti i "truffati" sono stati generosamente risarciti, in Germania, dove non esiste la class action, la causa collettiva, gli è stato solo riparato o sostituita la macchina.
Il terremoto arriva, d'altra parte, in un momento di grande tensione, per l'intero settore e per la Germania. Il rischio che Donald Trump infligga dei dazi anche all'industria trainante della prima economia europea non è affatto scampato.
E intanto i dazi già decisi lo scorso mese stanno enormemente innervosendo l'industria tedesca, terrorizzata all'idea di una guerra commerciale con uno dei più importanti partner nel mondo.
I principali indici di fiducia stanno suonando l'allarme da mesi e un rallentamento si è già fatto sentire nel primo trimestre dell'anno.
Trump rischia di colpire il cuore della Germania, già compromesso da uno scandalo che sembra non finire mai.
Anche questo va sempre considerato, quando si parla di Volkswagen.
</doc>
<doc id="139" genre="journalism" gender="?">
Quell'un per cento che prende tutto
ROMA
C'è chi ha fatto grandi numeri, chi meno, ma a livello globale il 2017 ha portato un incremento della ricchezza. Siamo cresciuti, il Pil mondiale è salito.
Dovremmo stare tutti un po' meglio. Non è così perché l'82% di questo aumento è andato a finire solo nelle mani dell'1% della popolazione. I Paperoni mondiali, che la rivista Forbes mette in fila ogni anno. Sono 2.043, ma come mai si era visto nella storia il loro numero aumenta a ritmo esponenziale.
La denuncia arriva da Oxfam, capofila di tutta una serie di organizzazioni non governative, che presenterà il nuovo Rapporto 2018 a Davos, di fronte ai Grandi della terra e ai loro governanti, perché è la loro attenzione che vuole. Tra marzo 2016 e marzo 2017, scrive Oxfam, ogni due giorni è "nato" un miliardario. E la sua nascita è frutto dello sfruttamento intensivo del lavoro su scala globale. Come dire che il lavoro non paga più, paga solo la ricchezza ed è questa che viene ricompensata. Da qui nascono le diseguaglianze che sono in aumento. Alla metà della popolazione mondiale più povera, della nuova ricchezza non è andato nulla. Ma attenzione perché i poveri secondo la Banca mondiale sono coloro che vivono con meno di due dollari al giorno. Un limite che sale se si vive in una grande città dell'Occidente. In Italia si è poveri, ci dice l'Istat, se non si superano i 600 euro in una città del Nord e 400 in una del Sud.
Eppure anche da noi le diseguaglianze sono in crescita.
È la globalizzazione della povertà, spinta da un sistema economico che non ricompensa più il lavoro, ma la ricchezza. Che si fa in fretta, spostando lavoro e capitali da un Paese all'altro, paradisi fiscali compresi. E che alla fine si eredita. Nei prossimi 20 anni le 500 persone più ricche del pianeta, lasceranno ai loro rampolli oltre 2.400 miliardi di dollari, più del Pil dell'intera India, dove vivono 1 miliardo e 300mila persone. L'unica consolazione è che spesso i rampolli distruggono in fretta grandi fortune e mandano all'aria gloriose imprese.
Un quadro desolante e puntuale che Oxfam presenterà a Davos, dove il problema non è sconosciuto. Grandi e governi si sono accorti da tempo che il sistema economico ha smesso di fare il suo dovere: più cresce il Pil, è il leitmotiv degli economisti, più persone ne avranno benefici.
Se viene redistribuito però. «Nel 2016 — è scritto nel rapporto le 50 più grandi corporation mondiali hanno impiegato lungo le loro filiere una forza lavoro fatta di 116 milioni di "invisibili", il 94% di tutti i loro occupati». Senza contare i 40 milioni di persone schiavizzate tra cui 4 milioni di bambini. Quelli che spaccano pietre o cercano rottami tra le grandi discariche alle porte delle metropoli. E qualcuno ormai lo si vede anche in Italia, perché anche da noi le diseguaglianze sono in crescita, da anni. Il 20% dei Paperoni italiani detiene il 66,41% della ricchezza nazionale.
Ai più poveri va lo 0,09%, nemmeno un numero intero, ma un decimale. Un declino iniziato ben prima della crisi del 2008.
Dal 2006 al 2016 i più poveri hanno visto scendere la quota del reddito nazionale disponibile, cioè della ricchezza prodotta, del 28%, mentre il 20% più ricco è tornato ai livelli del 2016, anzi è riuscito ad agguantare qualcosa.
Non è un caso che l'Italia si collochi al ventesimo posto per diseguaglianza dei redditi nella classifica mondiale. E gli italiani la percepiscono, tant'è che in un'indagine del 2016 il 75% dei connazionali dichiarava che il reddito percepito per il lavoro svolto non era equo. «Qualcosa è stato fatto — dichiara Roberto Barbieri, direttore italiano di Oxfam — l'indice delle diseguaglianze è entrato nel Def, l'introduzione del reddito sociale è una buona cosa, anche se non sufficiente. Ciò che salta agli occhi però è che la povertà sta crescendo anche tra chi un lavoro ce l'ha. Le soluzioni? Ci vogliono regole nel commercio mondiale, nella finanza, premi per chi produce in modo responsabile e bisogna fissare un salario minimo per quei lavori che sono fuori dai grandi contratti nazionali». Oxfam oggi invierà una lettera aperta ai partiti per conoscere cosa vogliono fare in tal senso su tre temi: lavoro, spesa pubblica e politiche fiscali. Sarà sul sito online di Oxfam e verrà monitorata ben oltre il voto.
</doc>
<doc id="140" genre="journalism" gender="?">
ROMA.
Lo sciame continua, e con esso la paura. Ieri sono state superate le duemila scosse, da quella principale di magnitudo 6.0 di mercoledì scorso. La più forte ha raggiunto magnitudo 4.4, ieri pomeriggio. Ha colpito i Monti Sibillini, in provincia di Ascoli Piceno, con epicentro vicino ad Arquata del Tronto. Essendo stata piuttosto superficiale (9 chilometri) si è fatta sentire molto: fino a Macerata e Ancona.
L'andamento dello sciame per ora rientra nella norma. Dopo L'Aquila, nel 2009, i sismografi oscillarono altre 18mila volte. L'ultima scossa di magnitudo superiore a 3 si fece sentire un anno dopo il grande sisma. E anche oggi a Rieti i geologi restano molto all'erta. Il pericolo è che la faglia che ha causato il terremoto, spostandosi, abbia attivato faglie vicine, secondo un effetto domino ben noto ai geologi. «Lì accanto — spiega Alessandro Amato, sismologo dell'Istituto nazionale di geofisica e vulcanologia (Ingv) e direttore del Centro nazionale terremoti — ci sono altre faglie importanti, che in passato hanno generato terremoti forti. Anche più forti dell'attuale».
In quell'area dell'Appennino le fratture della Terra si susseguono ogni 5-10 chilometri. L'Usgs, il servizio geologico del governo americano, all'indomani della scossa principale parlò di «tettonica e geologia particolarmente complesse», a causa dell'«immersione della placca Adriatica sotto all'Eurasia, del movimento degli Appennini da Est a Ovest, della collisione fra l'Africa e l'Eurasia che spinge la catena alpina verso Nord e dell'allargamento del bacino tirrenico». Il risultato: un labirinto di forze e di pressioni, un puzzle anche per i geologi più esperti.
«La probabilità che la scossa principale attivi altre faglie e causi altri forti terremoti è inferiore al 10%», precisa Warner Marzocchi dell'Ingv. «Quando avviene una scossa, questa potrebbe caricare di energia altre faglie nella zona limitrofa. Se una di queste era già prossima alla rottura, diventa facile che possa generare un altro terremoto forte. Ma non sappiamo dire né se, né dove e né quando. Ci sono tante faglie, non abbiamo idea di quale sia, eventualmente, quella pronta ad attivarsi ».
In Emilia nel 2012 si sospetta che la seconda scossa forte, quella del 29 maggio, sia stata causata proprio dall'effetto domino: la rottura di una faglia diversa da quella del primo sisma del 20 maggio. Per monitorare la situazione, l'Ingv già da mercoledì notte ha inviato nell'area di Rieti varie squadre di esperti, per controllare l'attività delle faglie con i sismometri (una quindicina quelli "da campo", sotterrati in buche ad hoc in terreni e cortili e alimentati con i pannelli solari, aggiunti agli strumenti della rete di sismometri permanenti) e misurare gli spostamenti orizzontali di vari punti nel terreno con il gps. Altri geologi studiano come i vari tipi di terreno (roccioso o sedimentario, formato da detriti) abbiano amplificato le onde sismiche, provocando danni più o meno gravi agli edifici, o ricercano sul terreno le fratture e gli slittamenti provocati dal terremoto.
«I dati raccolti nelle prime ore dopo la scossa sono essenziali per identificare la faglia principale. Nei giorni successivi invece si cerca di seguire l'andamento dello sciame, e di capire se altre faglie più o meno importanti siano pronte ad attivarsi ». Un altro gruppo di geologi e di tecnici, infine, ha iniziato la laboriosa operazione di sopralluogo degli edifici, che andrà avanti ancora per mesi a fianco della Protezione Civile. «Per il momento — spiega Amato — non abbiamo riscontrato migrazioni dello sciame». L'effetto domino non sembra scattato e gli epicentri restano confinati in una fascia lunga una ventina di chilometri. «Ma siamo ancora incerti — aggiunge il sismologo — se la scossa principale abbia coinvolto solo una oppure due faglie diverse». L'epicentro infatti era a cavallo fra la frattura dei Monti della Laga a Sud e quella del Monte Vettore a Nord. «I primi dati che abbiamo ricevuto dagli strumenti e via satellite sono compatibili con entrambe le ipotesi» continua Amato. Che conferma: «Sappiamo che lì sotto ci sono faglie attive sia verso il lago di Campotosto a Sud che verso i Sibillini a Nord. In passato, da questi segmenti, abbiamo avuto sismi importanti, anche superiori in magnitudo rispetto a quello di oggi».
</doc>
<doc id="141" genre="journalism" gender="?">
ROMA. "Il diritto alla scienza, che comprende il diritto per gli scienziati di condurre ricerche così come il diritto per le persone di beneficiarne dei risultati, è codificato in vari documenti internazionali, e la sua affermazione concreta rappresenta una priorità per l'Associazione Luca Coscioni". A parlare è Marco Gentili, co-presidente dell'Associazione Luca Coscioni, da anni affetto da sclerosi laterale amiotrofica. Insieme a tante altre voci autorevoli prenderà parte alla quinta edizione del congresso mondiale per la libertà di ricerca scientifica, organizzato dall'associazione Luca Coscioni. L'evento, intitolato "La scienza per la democrazia", avrà luogo fino 13 aprile presso la sede del Parlamento Europeo di Bruxelles, mettendo al centro del dibattito l'interazione tra evidenze scientifiche e processo decisionale.
Temi come l'editing del genoma umano e vegetale, la ricerca sulle cellule staminali embrionali, i diritti dei pazienti, la salute riproduttiva e la ricerca sulle sostanze psicoattive controllate verranno affrontati da scienziati e ricercatori di fama internazionale, rappresentanti istituzionali nazionali, europei e delle Nazioni Unite, associazioni di malati ed esponenti di organizzazioni non governative. 
L'indagine sul tema delle cellule embrionali. Nel corso del congresso verrà presentata l'analisi sul tema delle cellule embrionali, condotta mettendo a confronto 17 Paesi ed elaborata dal professor Andrea Boggio della Bryant University. L'indagine, sviluppata su scala globale aggregata con metodo empirico, ha preso in esame le restrizioni chiave alla ricerca e le fonti dalle quali le cellule staminali embrionali possono essere ricavate: l'Italia, stando ai dati raccolti, si ferma a metà classifica, preceduta da Belgio, Cina, Gran Bretagna e Stati Uniti.
"L'Italia dovrebbe seguire l'esempio di Belgio e Gran Bretagna, - spiega Filomena Gallo, segretario dell'Associazione Luca Coscioni - Paesi democratici che non hanno rinunciato a governare un tema così delicato, consentendo anche ricerca sugli embrioni, coinvolgendo l'opinione pubblica, la comunità scientifica, senza restare ostaggio di approcci dogmatiche. Mi auguro che il nuovo Parlamento voglia ascoltarci nell'interesse dei milioni di persone colpite da malattie come il Parkinson e il diabete, per le quali la ricerca sulle staminali embrionali è fondamentale e in Paesi come la Svezia inizia a dare risultati incoraggianti".
"Il metodo scientifico è vitale per la democrazia". Il Congresso vedrà la partecipazione del commissario europeo per la salute Vytenis Andriukaitis e, tra i relatori, oltre a esponenti dei gruppi parlamentari, il professor Mikel Mancisidor, del comitato delle Nazioni Unite sui diritti economici, sociali e culturali; Tracey Brown, direttore di Sense About Science; Jessica Wyndham, dell'American Association for the Advancement for Science; Emma Bonino; l'ex Ministro del welfare polacco Micha Boni e i sottosegretari Sandro Gozi e Benedetto Della Vedova.
Tra gli interventi previsti quelli degli scienziati Michele De Luca, Guido Silvestri, Giuseppe Testa, Giu lio Cossu e Roberto Defez, dirigenti dell'Associazione Luca Coscioni che guideranno il dibattito sulle malattie rare, la medicina rigenerativa, il genoma umano, i vaccini, il genome editing umano e vegetale. La conclusione del congresso sarà affidata a Gilberto Corbellini, del Consiglio Nazionale delle Ricerche.
"Il metodo scientifico è vitale per la democrazia - conclude Marco Cappato, promotore del Congresso mondiale - per ottenere decisioni basate su fatti e per consentire ai cittadini un effettivo controllo dei risultati dell'azione politica. Non è soltanto un problema di libertà di ricerca, ma anche di un salto di qualità negli investimenti su scuola e formazione, senza il quale le democrazie liberali rischiano di perdere la sfida contro totalitarismi, fondamentalismi e populismi"
</doc>
<doc id="142" genre="journalism" gender="?">
ROMA. Ci sono l'Afghanistan, il Sudan e la Siria, colpiti dalla siccità. C'è il Bangladesh, che deve fare i conti con una durissima stagione di monsoni. C'è la Repubblica Centrafricana, dove le violenze sono ricominciate. E poi c'è Haiti, con la sua imminente stagione degli uragani, e ancora Iraq, Myanmar e Saheldi, con i loro periodi di magra.
Milioni di persone a rischio. Un nuovo rapporto della FAO lancia l'allarme su alcune delle crisi umanitarie più sottovalutate, bisognose con urgenza di risposta umanitaria e assistenza agricola. In queste aree siccità, inondazioni, carestia e conflitti, senza l'assistenza adeguata, metteranno a rischio la vita di milioni di abitanti. Secondo l'agenzia delle Nazioni Unite servono immediatamente 120 milioni di dollari per assistere 3,6 milioni di persone da adesso alla fine dell'anno.
Complessivamente la FAO ha ricevuto meno del 30% del miliardo di dollari richiesto all'inizio dell'anno per aiutare 33 milioni di bisognosi nel mondo; in alcuni casi, solo il 6% del fabbisogno. "Dobbiamo garantire che nessuno venga lasciato indietro", spiega Dominique Burgeon, direttore della divisione Emergenze e riabilitazione della FAO, leader del programma strategico "Resilienza".
L'incubo siccità. In Siria, la siccità potrebbe esacerbare l'impatto di anni di conflitti, creando ulteriori gruppi di sfollati costretti a lasciare le proprie case e minando ulteriormente la produzione di cibo. Nonostante le sfide che ha dovuto affrontare, il settore agricolo continua a sostenere quasi la metà della fornitura di cibo del Paese, fungendo da ancora di salvezza per milioni di persone. Situazione simile in Sahel e Sudan, dove le popolazioni pastorali stanno lottando per far fronte agli effetti della siccità e dell'imminente stagione magra.
Sementi, attrezzi agricoli, mangimi per gli animali, riabilitazione delle infrastrutture idriche e dei punti d'acqua, campagne di vaccinazione e trattamento degli animali, miglioramento della gestione del suolo e dell'acqua, trasferimenti di contante e soldi in cambio di lavoro. Queste popolazioni hanno bisogno di tutto questo e di molto altro ancora. E non c'è tempo da perdere.
</doc>
<doc id="143" genre="journalism" gender="?">
ROMA. Esodo di massa: questa la definizione più calzante per la crisi migratoria che sta colpendo il Venezuela, talmente grande e complessa da ricordare sempre più da vicino quella del Mediterraneo. L'allarme è stato lanciato dall'Oim, l'Organizzazione internazionale per le migrazioni, alla luce del fatto che sempre più venezuelani ogni giorno scelgono di lasciare il Paese a causa della recessione che dura ormai da 5 anni. Secondo l'Onu, dal 2015 a oggi, 1,6 milioni di persone sono fuggite dal Paese (il 90% delle quali in altri Stati del Sud America), 500.000 soltanto nel 2018. "Tutto questo sta determinando una crisi che abbiamo già visto in altre parti del mondo, in particolare nel Mediterraneo", sostiene l'Oim.
Una crisi che coinvolge tutta l'America Latina. Sono circa 2,3 milioni i venezuelani che vivono all'estero (la popolazione totale è di circa 30 milioni). Funzionari dei governi di Colombia, Ecuador e Perù si sono incontrati a Bogotà per cercare una via d'uscita. In Brasile, gli abitanti delle città di confine solo questo mese hanno già respinto centinaia di persone e il presidente del Paese, Michel Temer, ha ordinato una mobilitazione delle forze armate nello Stato settentrionale di Roraima per proteggere la frontiera.
Il Perù - riporta la Reuters - ha inasprito le regole per l'ingresso dei venezuelani, richiedendo di esibire i passaporti e non più solo le carte d'identità nazionali; il Paese però ha anche fatto sapere che esenterà alcune categorie di venezuelani da quest'obbligo, compresi i genitori con figli che cercano di raggiungere il resto della loro famiglia, le donne incinta e le persone gravemente malate, ma le autorità vigilano sui tentativi di eludere la nuova regola chiedendo lo status di rifugiato: per garantire l'ordine interno Lima ha intenzione di identificare chiaramente le persone una ad una. Funzionari per le attività della migrazione stimano che in Perà il flusso migratorio mantienga un ritmo di 3.000 rifugiati al giorno.
La posizione dell'Ecuador. Significativa la decisione dell’Ecuador di uscire dall’ALBA (Alleanza Bolivariana per le Americhe) motivandola con la mancanza di volontà da parte del Venezuela e del governo di Nicoáls Maduro di trovare una soluzione alla crisi. Dopo una stretta iniziale, il Governo ecuadoriano ha tuttavia dichiarato che permetterà ai migranti di entrare semplicemente usando le proprie carte d'identità, accompagnate da un "certificato di convalida" rilasciato dal Venezuela o da un'agenzia internazionale riconosciuta dall'Ecuador, misura concepita per proteggere i propri cittadini.
Dal 24 agosto è attivo in Venezuela un nuovo pacchetto di misure economiche volte ad affrontare l’iperinflazione (che ha superato l’82.000 per cento nel mese di luglio e si prevede raggiunga il milione per cento quest’anno), tagliando cinque zeri dalla propria valuta.
</doc>
<doc id="144" genre="journalism" gender="?">
ROMA. Nell'ultimo quinquennio la pratica del testamento solidale ha preso sempre più piede in Italia, al punto che, secondo un'indagine patrocinata dal Consiglio Nazionale del Notariato e realizzata dal Comitato Testamento Solidale, di cui fanno parte 21 organizzazioni *, ad aumentare non sono solo le persone propense a compiere un gesto di generosità ma il valore economico dei lasciti, che registra un incremento del 10%.
A studiare come si attivi la mente umana quando si decide di fare un testamento solidale è la neuroeconomia, campo di indagine nato dalla combinazione tra neuroscienze e analisi del processo decisionale economico. Secondo uno studio svolto dal ricercatore James Russell della Texas Tech University, durante l'atto decisionale di effettuare un lascito testamentario in beneficenza, a livello cerebrale si riscontra una maggiore attivazione nel precuneo e nel giro linguale, aree legate alla funzione di assumere una prospettiva esterna di sé (ricordando, per esempio, la recente morte di una persona cara) e di provare empatia per gli altri (richiamando alla memoria ricordi vividi della propria vita). Il valore attribuito a un lascito solidale è, dunque, la somma di queesti due elementi.
"Dall'ultima indagine GFK Eurisko del 2016 per Comitato Testamento Solidale è emerso che il 14% dei nostri connazionali è pronto a inserire nelle disposizioni testamentarie un lascito; il 3% ha già dato indicazioni, mentre l'11% è intenzionato a farlo", spiega Rossano Bartoli, portavoce del Comitato Testamento Solidale e segretario generale della Lega del Filo d'Oro".
Un team di ricerca coordinato dal neuroeconomista Ernst Fehr dell'Università di Zurigo ha dimostrato, inoltre, che il modo in cui le aree del cervello interagiscono rivela i motivi alla base di una scelta altruista. Chi si comporta più o meno generosamente nei confronti di un'altra persona può farlo sia per ragioni di empatia (perché si immedesima nell'altro) che di reciprocità (per ricambiare un favore). Una scelta altruista basata sull'empatia o sulla reciprocità attiva dunque connessioni tra le aree diverse del cervello, portando a comportamenti differenti.
Da uno studio del professor Micheal Norton della Harvard Business School effettuato su un campione di oltre 600 persone a cui è stato chiesto per cosa e quanto spendessero durante l'anno e di valutare il proprio livello di felicità, è emerso che chi ha speso di più per gli altri ha anche riportato un maggiore livello di contentezza.
Ma qual è l'identikit del donatore tipo? Da una recente indagine condotta da Comitato Testamento Solidale è emerso che a sottoscrivere un documento di questo tipo, secondo 8 organizzazioni su 10, sono più le donne che gli uomini. Gli italiani che decidono di donare con un lascito una parte dei propri beni a progetti benefici, secondo il 33,3% delle organizzazioni no profit di Comitato Testamento Solidale, sono persone che non hanno avuto, in precedenza, alcun tipo di legame con loro; per il 16,67% delle istituzioni, invece, si tratta di individui che non hanno fatto mancare il loro contributo anche in altre occasioni. Il 50% delle organizzazioni identifica i possibili donatori in coloro che si rispecchiano nella loro mission.
</doc>
<doc id="145" genre="journalism" gender="?">
ROMA. Sei intensi giorni di lavoro, 35 ore di formazione in aula, 70 faculty members (docenti e relatori che hanno fatto da tutor ai ragazzi), 22 workstations di cui due in esterna, una nella camera iperbarica ed una a bordo di un elicottero del 118, per concludere con una maxisimulazione della durata di 10 ore che ha visto la collaborazione di partner istituzionali importantissimi, 6000 kg di materiale trasportato: sono questi i numeri della II edizione del SIAARTI Academy CREM (Critical Emergency Medicine), evento formativo innovativo della Società Italiana di Anestesia, Analgesia, Rianimazione e Terapia Intensiva rivolto a medici in formazione provenienti da ben 39 scuole di specializzazione.
Protagonista Lampedusa. Fino al 26 maggio l'isola di Lampedusa, ormai luogo-simbolo di drammi umanitari e imponenti sfide socio-sanitarie, è stata teatro naturale di un maxi evento che ha trasmesso speranza e senso partecipazione, coinvolgendo in un colpo solo Guardia Costiera, CISOM Corpo Italiano di Soccorso Ordine di Malta, Protezione Civile e 118.
Per tutta la settimana gli specializzandi hanno lavorato su 22 workstation pensate per simulare varie situazioni di emergenza e, per aumentare il realismo, il 24 maggio è stata anche organizzata una maxi-simulazione in esterna, con medici, operatori sanitari e gli immancabili osservatori.
“In una disciplina ad alto impatto tecnologico come l’anestesia e la rianimazione, è fondamentale considerare anche gli aspetti etici e relazionali – spiega Flavia Petrini, presidente eletta di SIAARTI - perché spesso si affrontano pazienti e situazioni in cui, in pochi secondi, il medico è tenuto a decidere per il paziente, soprattutto se non in grado di intendere e volere”.
Un format innovativo. Il format, davvero molto innovativo, ha già ricevuto molti riconoscimenti a livello europeo (Best Event Award nella sezione education, premi giuria e pubblico di Federcongressi, IAPCO Award), a testimonianza di quanto un modello di co-gestione tra organi istituzionali, civili e sanitari in situazioni di emergenza o di crisi sia necessario.
La Società Italiana di Anestesia, Analgesia, Rianimazione e Terapia Intensiva (S.I.A.A.R.T.I.) da anni lavora per la creazione di scuole di specializzazione, istituzione di libere docenze, cattedre, servizi e primariati di specialità, con l'obiettivo di far sorgere in ogni ateneo la propria scuola, destinata a diventare centro di formazione di specialisti. Oggi SIAARTI è, grazie al numero di iscritti e alle attività svolte finora, la società scientifica di riferimento in questo tipo di disciplina.
</doc>
<doc id="146" genre="journalism" gender="?">
Ricercatori italiani scoprono un lago su Marte
E' la prima volta che viene trovata acqua liquida. L'osservazione è stata fatta dal radar italiano Marsis. Individuato un bacino a un chilometro e mezzo di profondità, sotto al ghiaccio del Polo Sud. Un lavoro di squadra: Asi, Esa, Inaf, Sapienza, Roma Tre, Cnr.
E' un lago simile a quelli terrestri. Si trova però al polo sud di Marte, sotto a uno strato di ghiaccio di un chilometro e mezzo. Ha una ventina di chilometri di diametro e una temperatura di almeno dieci gradi sottozero. La pressione del ghiaccio sovrastante e la presenza di sali disciolti (magnesio, calcio e sodio sono elementi di cui è ricco il suolo del pianeta) gli permette di restare liquido nonostante il freddo. Sulla Terra, in Groenlandia come in Antartide, si conoscono decine di laghi subglaciali simili. In alcuni vivono colonie di batteri estremofili, capaci di cavarsela anche al freddo e al buio.
  
Ghiaccio e vapore acqueo erano già presenze note sul pianeta rosso. Ma l'acqua liquida, condizione della vita, viene osservata oggi per la prima volta. A scoprire il lago è stato un radar che si chiama Marsis e dal 2003 orbita attorno al pianeta rosso a bordo della sonda Mars Express dell'Agenzia Spaziale Europea. Marsis è uno strumento costruito con pochi fondi, tanta passione e testardaggine, una buona dose di fortuna, l'aiuto di giovani precari e di scienziati che vi hanno dedicato anche il loro tempo libero. In una parola, è uno strumento italiano, che oggi si merita un'uscita speciale sulla rivista Science. Marsis invia dall'orbita delle pulsazioni che vengono riflesse con intensità diverse a seconda dei materiali che incontrano sul suolo marziano, fino a 3-4 chilometri di profondità.
 
"Non troverete nulla, è impossibile guardare sotto Marte a quelle profondità. Il magnetismo delle rocce confonderà il radar, ci dicevano gli americani. Ma noi in silenzio facevamo e rifacevamo i nostri calcoli. Quanta testardaggine ci abbiamo messo". Elena Pettinelli, Enrico Flamini e Roberto Orosei e Francesco Soldovieri, gli scienziati senior dell'impresa, raccontano e sorridono oggi nel laboratorio di Fisica applicata alla Terra e ai pianeti dell'università Roma Tre: a "casa" di Pettinelli. Attorno a loro una decina di ragazzi (a fare i calcoli, in buona parte, sono stati loro) soprannominati "i giovani scienziati": Sebastian Lauro, Elisabetta Mattei, Barbara Cosciotti e Federico Di Paolo. Molti sono precari. Un refrigeratore capace di raggiungere i 170 sottozero intanto simula la composizione del ghiaccio marziano. All'occorrenza, all'acqua vengono aggiunti sassi, frammenti di materiale magnetico, sali di vario tipo: ogni "ingrediente" è conservato nella sua scatola. "Sulla Terra è facile capire come un materiale riflette i segnali radar. Basta andare lì e misurare. Su Marte no. Dobbiamo basarci su prove e simulazioni" spiega Enrico Flamini, responsabile di progetto Marsis per l'Agenzia Spaziale Italiana e planetologo all'università di Chieti-Pescara.
 
"Il primo segnale del lago è apparso per la prima volta nel 2008. Da allora abbiamo dovuto fare tanti di quei calcoli, modelli, controlli e ancora controlli. Marsis in dodici anni di osservazioni è passato sul Polo Sud decine di volte e ogni volta il segnale ricompariva, sempre uguale, indipendentemente dal trascorrere delle stagioni. Oggi possiamo dire che non esistono altre ipotesi: quello è il riflesso di un lago di acqua liquida" conferma Roberto Orosei, il ricercatore dell'Istituto Nazionale di Astrofisica che di Marsis è responsabile scientifico. E che firma dunque come primo autore una scoperta che cambierà il futuro dell'esplorazione su Marte, alla quale hanno contribuito anche il Cnr e l'università di Roma La Sapienza.
 
"No, fino a quella profondità non possiamo scavare. Non abbiamo proprio i mezzi" allarga però le braccia Orosei. Andare a guardare direttamente per il momento è impensabile. Ai poli di Marte la temperatura arriva a meno novanta. Se mai l'uomo arriverà sul pianeta, di certo sceglierà una zona più vicina all'equatore e meno inospitale. "Marsis ha fatto altre osservazioni simili. Sono probabilmente altri laghi, ma dobbiamo ancora completare l'analisi per esserne sicuri" aggiunge il ricercatore dell'Inaf. "E' possibile che i bacini di acqua liquida siano numerosi vicino ai poli di Marte. Ma da quel che abbiamo visto si trovano tutti a grandi profondità". Il radar italiano fatica invece a osservare sotto al terreno non coperto dal ghiaccio, materiale particolarmente trasparente per le onde radio.  
 
Da oltreoceano - in particolare dalla Nasa, che di Mars Express ha realizzato alcuni componenti per la trasmissione dei dati - agli italiani sono arrivati i complimenti. Ma oltre che per la profezia sbagliata degli scettici, gli scienziati americani si mordono forse le dita anche per un altro motivo. "Nel 2007 rilevarono un segnale simile, non lontano dal lago che abbiamo visto noi" racconta Orosei. "Ma proveniva da un ambiente ricco di anidride carbonica, un composto che il radar non riesce a ben distinguere dall'acqua. L'osservazione finì nel nulla".
 
  
La sonda Viking dal 1976 ha fatto capire Marte in passato era coperto da mari, laghi e fiumi. "Il nostro problema oggi è spiegare dove sia finita tutta quell'acqua" spiega Orosei. "Una parte è stata spazzata via dal vento solare. Un'altra frazione è conservata sotto forma di ghiaccio, soprattutto al polo nord. Ma una parte, eravamo convinti, doveva essere rimasta intrappolata nel sottosuolo". Eventuali tracce di vita, in profondità, saebbero anche riparate dai pericolosi raggi cosmici. Per confermare questa ipotesi il radar Marsis fu montato a bordo della sonda orbitante Mars Express. "Era il '96 e dall'Agenzia Spaziale Europea ci fecero sapere che c'era posto per uno strumento a bordo di una missione piccola, rapida e a basso costo" ricorda Flamini. "Quattro dei sei rilevatori erano pezzi di ricambio di Mars '96, una missione russa andata distrutta. Marsis invece era un radar completamente nuovo, nel quale non riponevano fiducia in molti. A parte noi".
 
Con la scoperta del lago, è come se Marte si avvicinasse di un passo alla Terra. "In Antartide abbiamo osservato molti bacini di questo tipo. Alcuni sono vecchi di 30 milioni di anni. Li studiamo anche per capire le possibili caratteristiche della vita nello spazio, ad esempio sulle lune di Giove" spiega Carlo Barbante, esperto esploratore del polo sud, professore all'università di Venezia e direttore dell'Istituto per la dinamica dei processi ambientali del Cnr. "I laghi subglaciali in genere si trovano a grande profondità, oltre i 2,7 chilometri. La forza di gravità del ghiaccio permette all'acqua di restare liquida nonostante le temperature basse. Al loro interno abbiamo trovato forme di batteri capaci di vivere a pressioni enormi e temperature vicine allo zero, senza luce, sfruttando alcune delle sostanze chimiche disciolte".
</doc>
<doc id="147" genre="journalism" gender="?">
Rischiamo di vedere sempre meno rondini: uccelli migratori minacciati dal riscaldamento globale
Il deserto Sud Sahariano cresce di anno in anno allungando la durata del tragitto che le specie migratrici percorrono per raggiungere l’Europa
È SEMPRE più difficile la convivenza tra uomo e natura. Il campanello d'allarme risuona inascoltato per gli uccelli migratori, i grandi viaggiatori della Terra, che di anno in anno diminuiscono, in maniera inesorabile. Vivono letteralmente la fatica di essere migranti. Negli ultimi anni 200 specie di volatili nomadi sono stati classificati come globalmente minacciati, mentre il 40% delle specie migratrici sono in diminuzione.
 
Tra le principali cause ci sono la perdita e il degrado dell'habitat, il rischio di collisione con le turbine eoliche e le linee elettriche posizionate in modo sbagliato, l'eccessivo sviluppo non sostenibile delle risorse naturali e ovviamente l’uccisione e la cattura illegale di volatili. Ma il massimo comun denominatore di questa vera e propria ecatombe è il riscaldamento globale del Pianeta.
 "Le nostre amate rondini – dichiara Marco Gustin, responsabile Specie e Ricerca della Lipu –, come anche il balestruccio o il topino, stanno diminuendo a ritmo costante. Le loro migrazioni sono a ciclo continuo. Vivono in Africa dalla metà di ottobre alla metà di marzo, mentre nei restanti sei mesi migrano verso l'Europa. Il deserto Transahariano è la loro casa invernale che per il riscaldamento globale si sta allargando verso Sud. Quindi raggiungere i luoghi dove svernare è sempre più faticoso: le distanze tra Sahara ed Europa aumentano e gli uccelli nel percorso consumano preziose energie. Tanto che molti non sopravvivono, soprattutto le nuove generazioni".
 
Un'emergenza ricordata dalla campagna globale di sensibilizzazione e educazione sostenuta dall'Onu per la Giornata mondiale degli uccelli migratori, che pone l’accento sulla necessità di una cooperazione internazionale. "Gli uccelli migratori connettono persone, ecosistemi e nazioni. Sono simboli di pace e di un pianeta unito. I loro epici viaggi ispirano persone di tutte le età, in tutto il mondo", ha sottolineato il segretario generale delle Nazioni Unite António Guterres.
"C'è da dire – conclude Marco Gustin - che il processo è quasi irreversibile: siamo noi uomini la causa di questo dramma ambientale. Occupiamo ogni giorno più spazio fisico, riducendo le zone naturali a disposizione della flora e della fauna. Solo in Italia siamo 60 milioni di persone che volenti o nolenti incidono sull’ambiente. Più cresceremo senza rispettare la natura e più il Pianeta ne risentirà".
</doc>
<doc id="148" genre="journalism" gender="?">
Rischio estinzione per Forza Italia Acque agitate fra Toti e i colonnelli
Il centrodestra italiano, nel suo complesso, non è mai stato così forte come adesso. Eppure alle prossime elezioni regionali del 2020 c'è un partito che rischia di sparire dai radar della politica che conta: Forza Italia. Schiacciato dagli arancioni di Giovanni Toti e dal protagonismo dell'eretico Claudio Scajola. Il 12,7 per cento forzista del 2015, con tre consiglieri eletti, oggi come oggi sarebbe oro che cola per i berluscones.
La verità è che, di questo passo, al prossimo giro Fi rischia di eleggere un solo consigliere in Regione. Gli equilibri in Liguria sono labili, nonostante il presidente abbia il vento in poppa dato da vittorie importanti, anzi storiche (Savona, Genova, La Spezia), ottenute in questi ultimi anni.
Da una parte c'è la Lega che storicamente aveva sempre avuto un ruolo marginale negli equilibri della coalizione: per dire, nell'ultima grande vittoria del pre- Toti, anno 2000, l'attuale coordinatore regionale di Fi Sandro Biasotti diventò presidente sostenuto da una Fi al 27,3 per cento e una Lega al 4,3. Ecco, verosimilmente oggi la situazione è ribaltata. Il Carroccio è cresciuto, sì; ma troppo, creando invidie e malumori diffusi nei partiti alleati. Si racconta che in diversi, da tempo, scalpitino per entrare alla corte di Edoardo Rixi, soprattutto a livello più locale. E che però il partito di Matteo Salvini non è intenzionato a imbarcare così facilmente vecchie glorie centriste. Dall'altra c'è l'azione di disturbo di uno dei fondatori di Fi, cioè il neo- sindaco di Imperia Scajola. Il progetto di candidarsi — lui o chi per lui — anche alle regionali e in alternativa ad un centrodestra a trazione leghista va avanti, e il suo bacino elettorale naturale sarebbe proprio quello moderato del suo vecchio partito. Tra le altre cose Scajola, che ha ancora molti contatti e persone vicine in Fi, sta tentando di riannodare i fili e ( ri) costruirsi una squadra che vada oltre la sua città pescando tra gli ex compagni.
E poi c'è l'"amico" Toti. Il tema più spinoso fra tutti. Due settimane fa c'è stata l'assemblea regionale di Fi — partito del quale il governatore è dirigente nazionale — e il vicepresidente Antonio Tajani ha detto che « Fi deve tornare a essere protagonista del centrodestra. Siamo diversi dalla Lega e non credo nel partito unico. Siamo alleati della Lega, rispettiamo i nostri impegni, sosteniamo sindaci e governatori leghisti, abbiamo un minimo comune denominatore, ma vogliamo avere la nostra identità » . Traduzione per i comuni mortali: secondo il Cavaliere l'idea del partito unico del centrodestra, da anni perorata senza successo da Toti, è sbagliata; l'eccesso di vicinanza alla Lega di Toti, dai maligni definita "appiattimento", è altrettanto sbagliata.
Come gestire quindi la volontà del presidente di ricandidarsi tra due anni sponsorizzando direttamente una propria lista alleata a Fi ma direttamente concorrente al proprio partito di appartenenza? Biasotti e co. non lo sanno e per adesso la decisione è stata quella di non osteggiare il piano del governatore. Ma i colonnelli forzisti si agitano, intimoriti dall'idea di restare fuori dal prossimo Consiglio, dal capogruppo Angelo Vaccarezza alla pasionaria Lilli Lauro, commissaria del partito a Genova.
« Non voglio una Lega al centro con dei satelliti attorno, preferisco essere io al centro e vedere ruotare gli altri intorno a me — aveva spiegato Toti ai colleghi di Fi — Ma dobbiamo dire che molti moderati nel centrodestra non hanno la tessera di questo partito in tasca, un pezzo di mondo moderato non risponde più a Forza Italia » . E poi, aveva aggiunto, « non dobbiamo vivere come nemiche le esperienze civiche, comunali, perché fanno parte della nostra famiglia. Tutto insieme il nostro mondo vale più del mondo sovranista » . Fin qui, insomma, dialoghi per addetti ai lavori che però, una volta decriptati, rendono bene l'idea dello " scontro tranquillo" tutto interno al fronte moderato del centrodestra. Dove a farne le spese, per adesso, sono le bandiere tricolori nate ad Arcore.
</doc>
<doc id="149" genre="journalism" gender="?">
Ronaldo arrivo blindato, tifosi delusi
La produzione è stata in pieno stile hollywoodiano: macchine civetta, servizi di sicurezza ipertrofici, divieto assoluto di entrare nel terminal secondario di Caselle per donne e bambini, tantissimi, oltre che per chiunque non portasse un distintivo. Ordini bianconeri. Ma visto il pubblico presente, paragonabile a quello di un film d'essai, lo sbarco di Cristiano Ronaldo a Torino ha rasentato l'eccesso: un pugno di un peso massimo per fermare l'assalto di una vecchietta.
Il primo giorno a Torino di Ronaldo dopo la presentazione di metà luglio è sembrato più un'occasione mancata, che un evento mediatico degno del calciatore più famoso del mondo: una quarantina di tifosi, in grandissima maggioranza donne e bambini, hanno animato il terminal secondario di Caselle fin dalla mattina alle 10. « Ho troppi problemi, tre figli, un piccolo aiuto, grazie Cristiano » recitava il biglietto mostrato, tra il serio e il faceto, di un tifoso di Settimo Torinese, uno dei primi ad essere presenti insieme ad altri due amici, uno tifoso dell'Inter e uno del Milan. « Siamo qui perchè i nostri figli chiedono da giorni di vedere Ronaldo » ha confessato uno dei tre, di fede rossonera ma con il figlio bianconero fino al midollo.
Mentre il tempo passava e il caldo aumentava pericolosamente, le forze dell'ordine, su richiesta esplicita della Juventus, hanno bloccato l'accesso alla zona coperta del terminal, impedendo a chiunque, tranni alcuni casi isolati, di acquistare una bibita fresca o di usufruire del bagno. Quando poi le forze dell'ordine hanno transennato anche le aree circostanti la pista d'atterraggio, la protesta è cresciuta esponenzialmente: " Ci trattano come bestie, diamo fastidio - hanno iniziato a urlare i tifosi, mentre i bambini a petto nudo cercavano un po' di tregua dal sole cocente -. Possono tenerselo, ma mi chiedo di cosa hanno paura: siamo pochissimi e la maggioranza sono donne e bambini". Rabbia che è cresciuta ulteriormente quando è stato vietato anche di avvicinarsi alle ringhiere transennando ulteriormente la zona - " lo ribattezzeranno JCaselle, l'hanno comprato insieme a Ronaldo" ha scherzato qualcuno -, ma che un sorriso, un saluto di Ronaldo avrebbe spazzato via in un attimo. Uma speranza che si è rivalata vana, visto che quando è atterrato, alle 19.25, il campione portoghese non ha minimamente preso in considerazione i tifosi arrampicatisi sulle ringhiere: neanche un saluto, neanche uno sguardo.
«Abbiamo buttato un'intera giornata - ha concluso un tifoso bianconero sudato e decisamente deluso -, mi sarebbe bastato un saluto. Mi pare evidente che hanno comprato Ronaldo per loro stessi e non per noi".
L'assalto ripartirà oggi con il primo allenamento alla Continassa, del campione portoghese in programma nel pomeriggio dopo i test fisici del mattino. Con lui agli ordini di Aldo Dolcetti, uomo di fiducia di Massimiliano Allegri lavoreranno gli altri redci dal mondiale da Douglas Costa a Cuadrado, da Paulo Dybala a Gonzalo Higuain. Poi il 12 ci sarà la partitella in famiglia di Villar Perosa con il nuovo assaltod ei tifosi. E probabilmente il sabato il via al campionato con il Chievo.
</doc>
<doc id="150" genre="journalism" gender="?">
Ronaldomania Stadium esaurito per il debutto sotto la Mole
Un milione di like in dieci minuti per la foto della famiglia in bianconero. Bagno di folla alla Continassa
Ogni suo post sui social ( l'ultimo con la foto di lui , la compagna Georgina e i quattro figli, Cristiano jr in piedi in mezzo alla coppia, e i piccoli Alana Martina e i gemelli Eva Maria e Mateo in braccio tutti con la maglia bianconera , sulla terrazza della sua villa ha totalizzato un milione di like in dieci minuti)) porta in dote una cascata di condivisioni: il suo sbarco a Torino è stato un evento che ha richiesto misure di sicurezza da primo ministro. La Ronaldo- mania scoppiata ai primi di luglio con l'arrivo del fenomeno portoghese non accenna a placarsi, ma si trasferisce sul campo da gioco: dopo l'esordio nel campionato italiano della scorsa settimana, la vittoria per 2- 3 in rimonta sul campo del Chievo, l'attenzione si sposta all'Allianz Stadium, dove sabato alle 18 la Juventus si sottoporrà al primo esame realmente impegnativo della stagione. Di fronte i bianconeri troveranno la Lazio di Inzaghi e del sogno estivo che risponde al nome di Milinkovic- Savic, storia d'amore mai sbocciata e oscurata anche in questo caso dall'arrivo del campione portoghese. L'attesa aumenta minuto dopo minuto per poter assistere alla prima, vera partita di Ronaldo in maglia bianconera, visto l'esordio con le divise da trasferta al Bentegodi. Per capire l'impatto del cinque volte Pallone d'Oro sulla Serie A e sul mondo del pallone nostrano, basta pensare che sabato scorso, per assistere alla prima partita della stagione, si sono collegati sui canali Sky che la trasmettevano ben 1.316.796 spettatori medi, un totale di 2.330.234 spettatori unici e una percentuale dello share all' 11,9%. Il quarto miglior risultato di sempre nella storia del calcio trasmesso dalla piattaforma satellitare, seppur per un incontro che non aveva certamente il sapore dei big match che valgono uno scudetto, senza nulla togliere al Chievo giunto a un passo dal colpaccio. Insomma se in campo è mancato il gol, a fronte di una buona prova, che avrebbe reso perfetta la partita per i tifosi bianconeri, fuori dal rettangolo di gioco l'effetto- Ronaldo si è sentito.
Per sabato è previsto il tutto esaurito all'Allianz Stadium, con la Continassa che, dall'arrivo del campione di Funchal, vive quotidianamente le incursioni e gli stazionamenti dei tifosi all'ingresso del centro sportivo. Per strappare un saluto, una foto, un autografo: una fortuna che ieri è toccata ai circa 300 tifosi che hanno atteso ben oltre la fine dell'allenamento mattutino, iniziato alle 10, nella speranza di poter incontrare i bianconeri. Poco dopo le 14 è uscito proprio Cristiano Ronaldo, che ha passato i successivi 10 minuti a firmare maglie, concedere autografi e selfie, ricevendo i cori dei suoi nuovi tifosi sempre più stregati e rapiti da questo campione in campo ma anche fuori. La partita con la Lazio di sabato sarà uno dei primi test per Ronaldo, almeno dal punto di vista psicologico: se all'esordio con il Chievo era importante vincere per iniziare il campionato con il piede giusto, contro la Lazio di Inzaghi, sconfitta all'esordio con il Napoli, la Juventus non potrà sbagliare. Una partita insidiosa, una delle specialità di CR7: quando è stato necessario, in Liga e in Champions League, ha sempre risposto presente.
</doc>
<doc id="151" genre="journalism" gender="?">
Rétromobile Paris Expo: dal 7 all'11 febbraio la passione diventa "storia"
Al "salone dei miti" i visitatori potranno ammirare 500 auto d’epoca, incontrare costruttori e collezionisti provenienti da tutto il mondo e partecipare alla vendita all’asta di auto da collezione
L’appuntamento per gli appassionati è di quelli imperdibili e che mozzano il fiato. A febbraio il centro fieristico di Porte de Versailles ospita infatti la 42esima edizione di Rétromobile, il salone internazionale del’automobile d’epoca, detto anche “il salone dei miti”.
Vetture di prestigio, club e marche da sogno si daranno appuntamento in Francia (questo l’indirizzo preciso: 1 Place de la Porte de Versailles, 75015 Paris), tra i padiglioni 1, 2 e 3, per un evento che da mercoledì a venerdì terrà le porte aperte dalle 10 alle 22, mentre giovedì, sabato e domenica dalle 10 alle 19. Il biglietto di entrata costa 18 euro (16 se acquistato online) e i bambini di età inferiore ai 12 anni potranno entrare gratuitamente.
I visitatori potranno ammirare 500 auto d’epoca, incontrare costruttori e collezionisti provenienti dal mondo intero e partecipare alla vendita all’asta di auto da collezione. Molte anche le esposizioni a tema, con evento speciale dedicato alle automobili di città e relativa celebrazione di due secoli di locomozione urbana.
Per chi arriva in auto: dalla A1, A3, A14, A15: Prendere la direzione di Parigi, l’accesso dal dispositivo occidentale. Dalla A3, A4, A6, A10: Prendere la direzione di Parigi, l’accesso dal dispositivo Sud. Dalla periferia: uscita Porte de Versailles. Il parcheggio del centro espositivo si trova alle porte C, F, e R.
</doc>
<doc id="152" genre="journalism" gender="?">
SANTA CHIARA, IL SEGNO DELL'UOMO
Vado a Santa Chiara. Scendo da via Pallonetto. All'angolo proprio di fronte al possente basamento del campanile due tizi stanno sistemando un campionario di vecchi telefoni colorati su una bancarella. Mentre uno si impegna a schierarli perfettamente allineati come in un accampamento militare, il rosso vicino al rosso, prima il grande e poi a scalare e così via, l'altro con voce roca dice: " Ma chi se l'hadda accattà!". Oltre il muro di cinta tinto di ocra le chiome dei pini sono attraversate dal sole che elenca tutte le gradazioni del verde. Ma il sole entra ed esce tra gli sfilacci di nuvole e i buchi del basolato, ognuno pieno di un'acqua perenne, si accendono e si spengono a intermittenza. Già da qui si capisce il peso del monastero nella città. Il luogo ai tempi degli Angioini si chiamava " fuori gli orti" e vi sono concentrati oltre a Santa Chiara i grandi complessi di San Domenico Maggiore e San Pietro a Maiella. Mi interessa la dimensione, il pezzo di città che ne deriva. Allora conto i passi. Duecentosettanta. E mentre costeggio la permanenza del monumento capisco che la grande dimensione non è altro che un tempo. Ed è il tempo che tu stai lì a darti una serie di occasioni di conoscenza. Difatti incontro sull'altro lato un palinsesto di episodi. Un portale che direi di Mormando murato con una porta e un balconcino. Le infinite edicole votive adornate di fiori di plastica. Un rudere che affida la sua residua nobiltà al bugnato del gigantesco portale di piperno, al fastigio e alle mensole dei balconi. Certo anche il muro di qua ha i suoi accenti. Un innesto di mattoni. Qualche bucatura e qualche ciuffo di malerba, un cantonale, un profilo che si innalza come una bandiera. Svolto nel vico in fondo e costeggio il retro. Centotrenta passi. Ma qui dietro c'è più intraprendenza. Sul muraglione con i filamenti rossastri delle edere che scendono dalla cima come una cascata la gente ha montato tettoie in lamiera per proteggere i panni stesi. Ma non c'è bisogno di cercare necessariamente un'altra Napoli. Ce n'è una da cartolina che quando alla fine stremato ti decidi e l'avvicini ti offre la sua bellezza senza infingimenti. Ci vai e scopri che ci hai guadagnato tu. Il chiostro apre tra pochi minuti. Allora mi fermo in un triangolino di sole e aspetto mentre due ragazzi si baciano su una panchina e i cani corrono nell'area riservata. È un piacere farsi riscaldare dai raggi in una mattina così fredda. E nella condizione di abbandono salgono a galla i pensieri. Mi viene in mente una poesia di Carver, uno che non era dolce di sale. E perciò sapeva che i pensieri bisogna farli tacere se vuoi vivere quello che stai vivendo e basta. Dice più o meno: " Tutto era bello. Tutto/ era immerso in una pura, fredda luce./ Ma al solito i miei pensieri/ hanno preso a vagare. Dovevo risolvermi/ a vedere quello che stavo vedendo/ e niente altro." Per qualche minuto ho perso l'orientamento. Bene. Poi qualcuno sposta la transenna e il rumore del metallo strusciato sul selciato riposiziona la Realtà. Entro nel chiostro maiolicato. La predisposizione è quella giusta. Ci mancavo da molti anni, il colpo d'occhio è mozzafiato. Le riggiole colorate e decorate ricoprono i pilastri ottagonali, i sedili e le spalliere ondulate, i parapetti che girano intorno al giardino, poi corrono rettilinee nel pavimento di cotto. I tralci e i fiori e le ambientazioni di vernacolo e le scene di caccia, ogni pennellata ocra verde blu immette nell'aria un tono generale di verde acquamarina punteggiato dal fucsia dei ciclamini sistemati tra le colonne del portico e l'arancio dei mandarini. Intorno una luce accecante e zone in piena ombra disvelano la materia pulsante della sagoma della chiesa, la scena del convento, le arcate. Una donna delle pulizie spinge un carrello con gli attrezzi e fa un rumore di ruote metalliche che fa bene, ti riporta all'umano. C'è un che di propiziatorio in questo posto. Nella sua cura. Non ci si può sedere sulle panche. Non si può entrare nel giardino. Ma va bene così. Solo che a un certo punto non c'è Carver che tenga. Sono qui e altrove. Nei cortili dell'infanzia, dilatati, con il basolato e i limoni piantati nei bidoni anneriti dal fuoco quando siano stati usati per bollire le bottiglie di pomodoro. E poi nei cortili delle periferie con i ballatoi come loggioni teatrali. E negli orti intrisi di rugiada fredda. Ma non basta. Occorre l'uomo. Sono e sto bene in ogni pezzo di natura dove un uomo abbia lasciato il proprio inequivocabile segno di presenza degna. Quello sì che non te lo dimentichi più.
</doc>
<doc id="153" genre="journalism" gender="?">
SENZA IL WEB SI È CITTADINI SOLO A METÀ
IL 29 novembre del 2010, all'Internet Government Forum di Roma (la riunione più importante sul tema digitale in Italia), assieme a Stefano Rodotà, lanciai la proposta di un articolo costituzionale per sancire il diritto ad Internet. Il giurista ci aveva lavorato a lungo, aveva individuato l'attuale articolo 21 quale quello ideale al quale abbinarlo, e così era nato l'articolo 21 bis della Costituzione che così recitava: «Tutti hanno eguale diritto di accedere alla Rete Internet, in condizione di parità, con modalità tecnologicamente adeguate e che rimuovano ogni ostacolo di ordine economico e sociale». Quella proposta era stata subito adottata dal senatore Pd Roberto Digiovanpaolo, che aveva convinto decine di colleghi di tutti i partiti a sottoscriverla, ed era morta lì, come disegno di legge in Commissione affari costituzionali, con la sigla "ddl 2485". Sono passati quasi cinque anni e siamo ancora lì, più o meno. Ma qualcosa si è mosso. Un anno fa un giovane attivista digitale, Guido D'Ippolito, ha lanciato la proposta di abbinare il diritto a Internet all'articolo 34 (quello su scuola, istruzione) creando attraverso i social media una campagna d'opinione che è atterrata in Parlamento con due distinte proposte di legge in realtà quasi identiche a quella, originaria, del professor Rodotà. Nel frattempo la presidente della Camera Laura Boldrini ha istituito una commissione di saggi, presieduta ancora una volta da Rodotà, che ha proposto non più un solo articolo, ma un intero "Internet Bill of Rights" (carta dei diritti digitali) che vorrebbe diventare una mozione parlamentare che impegni il governo, ma non ha fatto molta strada.
Intanto il mondo corre: molti Paesi in questi anni hanno adottato il diritto ad Internet, ad essere connessi. Persino l'Onu lo ha fatto, non per amore della modernità ma perché è dimostrato che chi non è connesso alla Rete oggi non può esercitare appieno i suoi diritti di cittadinanza. In particolare, mentre nelle economie mature si ragiona sulla distruzione di posti di lavoro portata dal digitale (e sul saldo finale rispetto ai posti che si creano), il rapporto fra accesso Internet e crescita economica dei Paesi in via di sviluppo è dimostrato. In realtà questa correlazione vale anche per noi: qualche tempo fa la Bocconi calcolò quanti punti di Pil valeva la banda larga e quanti posti di lavoro. Prima ancora del diritto in Costituzione, che pure sarebbe bello avere, basterebbe iniziare a farlo davvero.
</doc>
<doc id="154" genre="journalism" gender="?">
SESTO SAN GIOVANNI.
Quando nel 1983 vi si formò la prima comunità musulmana proveniente dall'Algeria, Sesto era ancora quella dell'immaginario collettivo, chiamata non a caso la "Stalingrado d'Italia": una città fieramente operaia e comunista (ci furono le elezioni quell'anno: il Pci prese il 41 per cento; su 90mila abitanti, 40mila erano tute blu) dove però cominciava ad aleggiare la parola "ristrutturazione", cioè l'annuncio non capito appieno della fine di un'epoca, ben prima della caduta del Muro.
Oggi in un'area ex industriale sta per sorgere una grande moschea di 2.400 metri quadrati e con 4mila posti che ospiterà anche un ristorante, una caffetteria, una biblioteca. Il progetto prevede la costruzione di una specie di torretta a forma di ciminiera, «per rimandare alla storia di questo posto», dice il presidente della comunità musulmana, Boubaker Gueddouda. La bonifica sui terreni finanziata dai fedeli stessi è appena terminata. La riconversione, eccola qui.
I musulmani a Sesto sono circa 1.500, ma quelli che frequentano il centro islamico sono 400. E alla domanda ovvia, scontata — «ma cosa ci faceva Anis Amri proprio qui?» — ognuno risponde tirando acqua al proprio mulino. La sindaca pd, Monica Chittò: «Non lo sappiamo ma Anis ha girato mezza Europa tranquillo e lo hanno preso solo a Sesto, quindi vuol dire che la nostra sicurezza funziona». Ancora Gueddouda: «Noi non lo conoscevamo, e comunque quando ci accorgiamo che qualcuno di sospetto si aggira dalle nostre parti, avvertiamo le forze dell'ordine. Un nostro compito è isolare i terroristi o presunti tali ». Il segretario della Lega Lombarda, Paolo Grimoldi: «Siamo di fronte all'ennesima conferma che la nostra regione è l'epicentro dell'attività jihadista in Italia». La pasionaria di Forza Italia, Silvia Sardone: «Io so solo che quella comunità è vicina ai Fratelli musulmani». Il consigliere comunale di Rifondazione (che qui è in maggioranza), Giacomo Feltrin: «Probabile che stesse partendo per il sud, alla stazione c'è una specie di hub dei pullman diretti o nell'est Europa oppure nel meridione». Tra le tante ipotesi in campo, c'è anche quella che in realtà Anis fosse in contatto oppure cercasse agganci con qualche vecchia conoscenza del carcere: Sesto è al centro di una fitta rete di spaccio gestita dai tunisini.
In mezzo alle domande senza risposte certe, ci sono i sestesi stessi — tantissimi di adozione: l'immigrazione dal sud fu massiccia dal Dopoguerra in poi — che vivono la grande depressione della dismissione lenta e inesorabile con una sempre maggiore insofferenza verso quella comunità che invece cresce; fatta di famiglie giovani e gente che lavora, apre negozi (pizzerie, parrucchieri, mini-market) e insomma, ha ancora qualcosa da conquistare: «Una piena cittadinanza e integrazione. Questa moschea è un passo in avanti importante», spiega il direttore del centro islamico, Abdullah Tchina. Poco più di un mese fa sui muri del Comune apparve una scritta cubitale: «Basta arabi», con annesso insulto alla sindaca. Racconta Davide, un commerciante della zona: «Sesto non si è "arabizzata" dall'oggi al domani, è quindici anni che si sta degradando costantemente. Il valore degli immobili è crollato, alcune zone sono completamente abbandonate a se stesse. Come sempre tacciare di xenofobia chi si lamenta è più comodo, invece che andare ad analizzare la realtà dei fatti».
Numeri alla mano però la cosiddetta "invasione" è più che altro un fenomeno percettivo: gli stranieri sono il 17 per cento della popolazione, in linea con la provincia di Milano. E dopo gli egiziani, i più numerosi sono gli europeissimi rumeni. «Però i non italiani si notano di più — ragiona il segretario generale della Fiom lombarda, Mirco Rota — perché le piccolissime attività sono in mano a loro e andrebbero ringraziati perché tengono vive alcune zone ». Il punto, continua, «è che Sesto ha perso la sua anima, la sua identità; finita l'industria la città non ha più avuto un indirizzo preciso». Gli operai di una volta sono andati in pensione o sperano di andarci presto, non si produce praticamente più nulla e i pochi posti in fabbrica passano per le agenzie interinali: ovvero precari, aggrappati ad un presente che sfugge di mano.
</doc>
<doc id="155" genre="journalism" gender="?">
SORPRESA ITALIA IN SALA E IN TV PIÙ DONNE CHE NEGLI USA
Che nella musica, nel cinema e nella tv italiani la donna fosse comprimaria era evidentemente chiaro anche prima della ricerca del Nuovo Imaie. Il dato decisamente meno scontato che emerge dallo studio — realizzato dell'Istituto per la tutela degli Artisti, Interpreti ed Esecutori — è che le donne, nel nostro paese, hanno più spazio rispetto alle colleghe di altri paesi. Ad esempio rispetto agli Stati Uniti, dove quest'anno si sono affermati i movimenti che, da MeToo a Time's up, lottano per la parità di genere.
L'analisi riguarda 315 mila ruoli interpretati da donne e uomini in 63mila opere di 84 paesi.
La fotografia è quella di un'industria che ragiona, pensa e produce al maschile.
La situazione peggiora con l'avanzare dell'età e il cammino verso la parità è lento. In generale i comprimari femminili sono il 33 per cento, contro il 66 degli uomini.
Le donne protagoniste sono il 37 per cento, gli uomini il 62.
In tutto le parti maschili sono il 64 per cento, contro il 35 per cento di quelle riservate alle donne.
L'Italia è il paese in cui la forbice è meno accentuata: le protagoniste sono il 39 per cento contro il 61 di uomini e in totale ci sono 121mila ruoli femminili (38 per cento) contro i 194mila (61 per cento) maschili. La differenza di presenza — il 22 per cento — è minore rispetto a paesi come gli Usa (45), Regno Unito (39), Francia (36), Germania (27) e Spagna (25).
Come spesso lamentato dalle attrici, le possibilità di aver un buon ruolo cala con l'età molto di più per le donne. Rispetto all'andamento generale, però, il dato italiano è positivo e nella fascia d'età 18-34 anni i ruoli femminili sono il 52 per cento rispetto ai maschili (47).
Ma la situazione si ribalta tra i 55 e i 67 anni: 72 per cento di ruoli maschili, contro il 27 delle donne. Ben peggiore il dato in Usa: oltre i 67 anni la percentuale di ruoli femminili è appena del 16 per cento contro l'83 dei maschi.
L'analisi del periodo storico ci racconta che il cammino verso la parità è lenta.
Nelle opere fino al 1939 i ruoli femminili in Italia, come negli altri paesi, sono stati il 31 per cento contro il 69.
Tra il 1940 e il 1959 il rapporto è del 30 contro il 70, tra il 1960 e il 1979 il divario peggiora, 27 per cento contro il 73 .
La situazione migliora dagli Ottanta al Duemila: 37 per cento contro il 63.
Dal 2000 all'anno scorso i ruoli femminili sono stati il 41 contro il 59 dei maschili. A Hollywood l'equilibrio è ancora lontano: tra il 2000 e il 2017 i ruoli maschili sono stati più del 70 per cento, contro il 29 di quelli femminili.
</doc>
<doc id="156" genre="journalism" gender="?">
Saluzzo, il festival del Marchesato nel segno di Bach
L'acronimo Mof fa un po' il verso al Rof, il celebrato Opera Festival di Pesaro. E a guardare bene, il Marchesato Opera Festival non è neanche una rassegna di teatro lirico. Ma poco importa, perché l'appuntamento che gravita su Saluzzo (eccolo, il Marchesato) parte da una terra che quasi per caso si è trovata ad essere una piccola capitale della ricerca musicale. Qui ha sede l'Istituto per i Beni Musicali in Piemonte.
Qui vive e ammaestra il suo dominus, il grande Alberto Basso. Qui la Scuola di Alto Perfezionamento ha accolto la strepitosa collezione Accardi di fortepiani storici e si impegna a valorizzarla. E – perché no? – qui ha sede l'Associazione Amici della musica "Magda Olivero" che entra fra i sostenitori dell'evento.
E già questo basterebbe a garantire al Mof una patente che lo stacca di lunghezze da altre manifestazioni musicali estive in provincia.
Organizzato dal Comune e dalla Fondazione Artea con la direzione di Ivano Scavino e l'impronta artistica dell'infaticabile Sabina Colonna Preti, il Mof arriva da domani al 21 luglio alla settima edizione. Ogni anno un tema conduttore. Per dire, nel 2016 i quattro secoli dalla morte di Shakespeare, nel 2017 l'età del Re Sole. Stavolta un paradigma del glocal: i capolavori di Johann Sebastian Bach nella piccola capitale bachiana, un gentile tributo a Basso che con i due volumi di "Frau Musika" ne ha rivoluzionato per sempre gli studi e la bibliografia.
Il prologo prende il via dalle antiche terre marchionali d'oltralpe, nella Cattedrale di Embrun che vanta due organi-reliquia del 1464 e 1632: domani alle 20.30 l'organista Walter Gatti spazia fra Bach e vicini. A Saluzzo lunedì 16 alle 18 in Libreria Mondadori c'è l'Aperitivo con Bach assieme al musicologo Corrado Rollin. Alle 21 alla Cappella Marchionale di Revello il soprano Claire Lefilliâtre ed Elena Bayeul Gertsman al clavicembalo offrono il concerto d'arie "Bist du bei mir". Ed eccolo, Alberto Basso "en personne". Martedì 17 alle 17 al Centro di Ricerca e Documentazione dell'Istituto per i Beni Musicali racconta a Marco Rossi "Una vita per Bach", ovviamente la sua. Alle 21 ai Giardini dell'ex Monastero dell'Annunziata "Circus Contrapunctum / L'arte della fuga". Sabina Colonna Preti con Caterina Mochi ha avuto l'idea di rendere visibili i complessi procedimenti di permutazione del tema che nell'"Arte della fuga" generano contrappunti di astrazione e bellezza inarrivabile.
Una sinestesia raffinata: mentre l'Ensemble La Chimera suona Bach, gli artisti di Cirko Vertigo e Blu CinQue ne traducono in movimenti e acrobazie aeree il gioco complesso di canoni inversi e a specchio.
Segnatevi i concerti con le opere per viola da gamba di Bach e figli, quelle per liuto e per clavicembalo. Il 19 alle 21 alla Chiesa di San Giovanni, La Chimera e Valetti propongono l'Ouverture in Do maggiore BWV 1066 e la Messa in Sol minore BWV 235. E venerdì 20, stessa ora, all'Antico Refettorio di San Giovanni un very best dei concerti per violini e clavicembali. Festa finale il 21 luglio alle 21 alla Castiglia con l'incontro fra la celebre "Cantata del caffè" e "La bottega del caffè" di Carlo Goldoni, affidate ancora alla Chimera e alla Compagnia Bam Teatro per la regia di Raul Iaiza. In tutto il centro fino alle 24 la Notte del Mof: musei aperti gratis, visite guidate e spettacoli itineranti a cura di Mario Bois. Tutto il Mof è a ingresso gratuito. Programma completo su fondazioneartea.org.
</doc>
<doc id="157" genre="journalism" gender="?">
Scarpette ai piedi, riparte alla grande la stagione della corsa
Tra una settimana il debutto del calendario dei trail e la Just The Woman I Am Martedì in edicola l'album di Repubblica sul running
Domenica prossima, il giorno della corsa a una poltrona da parlamentare, ci saranno anche migliaia di appassionati che indosseranno di nuovo le scarpette e metteranno a frutto gli allenamenti invernali. Riparte il calendario del podismo, con un menu che coinvolgerà tutti e segnerà anche il via alla stagione del trail, movimento in enorme espansione in Piemonte, seconda regione in Italia dopo l'Emilia Romagna per numero di eventi in programma nel corso dell'anno. Alle 9 prenderà il via la seconda edizione del "Trail al Pino", gara di corsa in ambiente naturale che si disputa sulla collina fino a Superga, tra boschi e campi coltivati. Un percorso di 18.5 chilometri con 750 metri di dislivello e soli 1,5 chilometri di strada asfaltata. Ritrovo e partenza al Tennis club di Pino Torinese.
Il primo appuntamento del Circuito Trail Uisp, giunto alla settima edizione e che ha raggiunto numeri importanti, arrivando a 44 gare in 6 province, 23 valli e ben 35 società podistiche coinvolte nell'organizzazione delle gare, dalle short trail di pochi chilometri fino a distanze decisamente impegnative di oltre 40, ha coinvolto lo scorso anno oltre duemila atleti. Con l'appendice delle gare su neve, iniziato il 27 gennaio con la Pragelato Snow Run, passato per le suggestive Meire di Croesio illuminate a Pian Munè vicino a Paesana e concluso in Località Rucas a Bagnolo Piemonte. Eventi che certificano quanto sia cresciuto negli anni il movimento piemontese. Che sarà tra gli argomenti dell'Album di Repubblica " Il popolo del running", in edicola martedì gratis con il giornale.
Ma domenica sarà al via anche la quinta edizione di " Just the Woman I am", corsa organizzata da Cus Torino, Politecnico e Università degli Studi, le cui parole chiave saranno formazione e ricerca universitaria, attività fisica, alimentazione e soprattutto ricerca contro il cancro. Una giornata al femminile, aperta a tutti, che nell'ultima edizione ha registrato 15.800 partecipanti alla corsa non competitiva e camminata di 6 chilometri, con l'obiettivo di raggiungere in questa edizione il traguardo delle ventimila presenze. Il quartier generale sarà ancora una volta piazza Castello, che sarà invasa di rosa e allestita con gli stand montati fin dal mattino: la partenza nella camminata non competitiva di 6 chilometri è alle 16 da via Roma, dove si concluderà dopo aver toccato le sponde del Po. Un evento di sport, cultura, benessere e socialità a sostegno della ricerca universitaria: l'importante non sarà il risultato ma esserci.
</doc>
<doc id="158" genre="journalism" gender="?">
Schermo senza limiti con la realtà virtuale: è la scommessa del festival
VENEZIA
L'ISOLA delle meraviglie virtuali è il più antico lebbrosario del mondo. La Mostra di Venezia scommette sul futuro recuperando il passato e colloca al Lazzaretto Vecchio, una striscia di terra a settanta metri dal Lido, la sezione VR, quella del cinema a trecentosessanta gradi. Ventidue titoli in concorso, tre sezioni tecnologiche nella struttura antica. «Mettere insieme contemporaneo e passato è una vistosa caratteristica della Biennale», dice il presidente Paolo Baratta. La struttura aprirà — solo per gli accreditati — da domani. Non è un posto da grandi numeri: dieci postazioni in cui sei in piedi con il casco, una manciata di installazioni più grandi e interattive, un teatro virtuale da 55 sedili attrezzati.
La visione in anteprima è assistita da giovani addetti che ti impediscono di finire contro un muro mentre cammini dentro un film. Le realtà virtuali sono altrettanti mondi, diversissimi per epoca, contenuto, tono. Opera dopo opera, sei onnisciente eppure fragilissimo: a Scampia, dentro Le Vele, Ciro ti fissa negli occhi e ti dice che finora Gomorra l'hai guardata, ma adesso ci devi stare dentro. Tra alleanze, rese dei conti e inseguimenti, speri che Malammore non giustizi il ragazzotto davanti ai tuoi occhi ( Gomorra VR: We own the street). Ma l'orrore vero è sentire i passi di una giovane coreana che risuonano sulle strade illuminate da neon sporchi. L'assalto non lo vedi, c'è solo il sangue che cola sul pavimento giallo dal giaciglio fiorato. Ti giri, e nello specchio c'è il corpo di lei, le calze strappate, la pancia nuda: Bloodless racconta gli ultimi momenti di vita di una prostituta assassinata nel 1993 da un soldato Usa alla Camptown di Dongducheon, in Corea del Sud e in quei dodici minuti di VR la regista Gina Kim racconta una questione politica forte. La realtà virtuale sa essere terribilmente reale e vorresti tirartene fuori, dimenticando il mondo in quel casco. In The last goodbye un anziano che rivive l'Olocausto nel campo di concentramento in cui ha perso la famiglia. L'esperienza ibrida di Hver Sin Stilhed mette due fratelli su letti d'ospedale dopo un incidente, oscillando tra coma e sogno. Tra i progetti divulgativi la storia di Nefertiti e l'allarme della Groenlandia che si scioglie, coinvolgono di più i film che ti portano in un mondo altro, tra animazione a fantascienza (tra tutti, The argos file). La camera insabbiata di Laurie Anderson è uno spazio sospeso fatto di parole, costruisci opere con il suono, ti sposti tra danza e acqua. Parole e disegni per Dear Angelica, una figlia che ricorda la madre attrice (che ha la voce di Geena Davis), ora rapinatrice alla Thelma & Louise, una guerriera che affronta draghi, un'astronauta (e poi eccola, minuta, in una stanza d'ospedale. Di malattia parla anche Draw me close: a memoir). Tsai Ming — Liang porta il suo stile d'autore in Jia zai lanre si ( Abbandonato): una stanza spoglia, una donna e un uomo, il silenzio. Nothing happens ti fa indossare un cappotto, i piedi nudi: sei in un paesaggio lattiginoso, ora su un albero con i corvi, ora in una fossa, una piccola folla guarda; My name is Peter Stillman è il sofisticato racconto da Città di vetro di Paul Auster. Meraviglia per gli occhi sono il gioioso percorso interattivo di Alice (coinvolti anche l'odorato e il gusto) e il poetico Arden's Wake.
Baratta ribadisce: «Una mostra d'arte cinematografica deve appropriarsi subito di questa tecnica perché non scappi dall'alveo dell'arte cinematografica. Nell'epoca degli iPhone e dei ragazzini che abbassano lo sguardo quando sono a tavola con i genitori perché sotto il tavolo maneggiano un oggetto misterioso che li aliena dal mondo, noi vogliamo essere in un luogo in cui tutti gli schermi siano usati perché il mondo parli di sé e della condizione umana».
</doc>
<doc id="159" genre="journalism" gender="?">
Sdraiati
ROMA
IL MONDO del cinema non è fatto solo di loft con Jacuzzi. Lo studio appartamento dello sceneggiatore Francesco Piccolo è un piano terra di trenta metri sotto la stazione Ostiense. La vasca da bagno con lo smalto graffiato ospita uno stendino carico di magliette stese, al centro del salone una grande scrivania piena di carte e un computer acceso. Da quel pc partono le gare notturne con Francesca Archibugi, che con Piccolo forma ormai da tempo un'affiatata coppia creativa che diventa triangolo nei film di Virzì. «Francesca ed io parliamo poco e scriviamo tanto. Alle tre di notte mi arrivano trenta pagine di sceneggiatura a cui rispondo con altre quaranta. E la sfida continua. Quando c'è Paolo lavoriamo tutti insieme e ci divertiamo molto».
Il trio ha firmato di recente La pazza gioia, Ella & John — The Leisure Seeker e Notti magiche, il film che Virzì gira in questi giorni a Roma e che racconta di tre sceneggiatori nel cinema anni Novanta. La coppia invece, dopo Il nome del figlio consegna il 23 novembre la libera trasposizione cinematografica del libro Gli sdraiati di Michele Serra. Una sfida difficile, trasformare in immagini esilaranti descrizioni, monologhi interiori, squarci fantasy (l'apocalittico scontro tra vecchi e giovani diventa nel film una parentesi ridotta ma riuscita). «Quando si adatta un libro di solito lo sforzo è ridurre, invece stavolta il testo è stato il punto di partenza per una storia più ampia e piena di nuovi personaggi. Resta, al centro, lo sguardo di un padre verso un figlio che sembra una sorta di alieno, ma andando avanti nella storia si scopre che il vero alieno è il genitore. Il segreto del grande successo che il libro ha avuto tra persone di età diverse sta proprio nel raccontare la normalità del passaggio delle generazioni». Michele Serra, «che in modo sano è voluto restare fuori dal film, era sorpreso, all'inizio, di trovare una storia molto più ampia, ma poi ci ha accolti e ci ha lasciato andare avanti», spiega Piccolo.
Accanto al giornalista televisivo Claudio Bisio, nel film, ci sono il figlio (Gaddo Bacchini) e il branco di amici, l'ex moglie Sandra Ceccarelli, l'ex amante Antonia Truppo, il suocero Cochi Ponzoni. E così il film non è più solo la storia del genitore Serra ma dei genitori Archibugi e Piccolo. «Produttori, scrittori, attori, eravamo tutti nelle stesse condizioni dei genitori degli sdraiati. Questo è il motivo per cui abbiamo voluto farlo». Francesco Piccolo ha una figlia di diciott'anni e un ragazzino di otto. Francesca Archibugi, parlando del cast al femminile, ha incluso anche lui, «Francesco sa essere multitasking come noi donne, porta il figlio a karate, fa mille altre cose e poi torna a scrivere ». «Non so se ho mai imparato a fare il padre — dice lo scrittore — ma ho sempre cercato di essere come sono, di non assumere una postura o un carattere di teatralità da padre».
Racconta: «Mio figlio mi ha fatto i nomi dei padri di altri bambini dicendo: loro sanno fare tante cose, tu non sai fare niente, io volevo un papà che sapeva fare tante cose. In questi casi io non reagisco pensando ora gli dimostro che. No. Penso: t'è capitato questo e te lo tieni». Non condivide però le ossessioni da controllo del protagonista del film: «Non sono intrusivo o curioso e non penso di avere il diritto di ficcare il naso nel cestino come Bisio nel film. Sono sintetico: mi importa vederli in salute e di buonumore, mi preoccupo se li vedo tristi ma non chiedo ossessivamente: vuoi parlarne?».
Torna indietro nel tempo, quando i ruoli erano rovesciati: «Ero simile a Tito, il ragazzo del film, e a molti adolescenti: allegro e indulgente fuori casa, scontroso e severo in casa. E un po' sono rimasto così. Ero pigro e andavo male a scuola, quindi peggio degli sdraiati». Non c'è dubbio, nel conflitto tra padri e figli, da quale parte stia: «In questo momento la differenza generazionale che esiste da sempre è più netta. I genitori tendono a essere disfattisti, a pensare che la generazione dei loro figli sia peggio della loro. E quindi automaticamente hanno un'aria pessimista. I figli hanno semplicemente l'onestà di vivere una vita con il loro pensiero di sedicenni, piena di speranza, vitalità. Noi adulti pensiamo di essere gli unici ad aver vissuto esperienze irripetibili, loro se ne fottono e sono sicuri di averne di altrettanto interessanti se non di più, e hanno ragione».
È convinto che «ci sono, nei ragazzi, tutti gli elementi di una vita umana qualsiasi: l'amore, l'amicizia, la trasgressione, l'indolenza, la confusione. Ma il codice è diverso: riescono a chattare al telefonino, sentire musica, studiare con buoni risultati. Inconcepibile per noi, che si doveva fare una cosa alla volta, concentrarsi, votarsi al sacrificio. Non riconosciamo in loro le nostre regole, questo ci sembra barbaro ma non lo è. C'è una scena nel film, i due ragazzi parlano in modo serio dei loro genitori mentre lei chatta e lui è a un videogioco, che è il simbolo del loro modo d'essere. A noi sembra incapacità di concentrazione e invece è una doppia, tripla, capacità di concentrazione».
L'altra parentesi fantasy del film è affidata al personaggio di Donatella Finocchiaro, premier donna ospite del giornalista in diretta tv: «Abbiamo voluto mettere in scena una cosa che ci piaceva, un auspicio. Non volevamo raccontare nessuno dei politici attuali, ne abbiamo immaginato uno successivo a Renzi e ci sembrava sensato fosse una donna». Guardando al futuro, anche la questione molestie è una pagina di storia destinata ad essere archiviata: «Nelle generazioni passate, compresa quella a cui appartengo, c'è un'idea dell'uso del potere e del desiderio diversa da quella che vedo tra i ragazzi, i rapporti tra maschio e femmina stanno cambiando. Questo è un elemento che gli sdraiati del film possono portare».
</doc>
<doc id="160" genre="journalism" gender="?">
Se il supereroe è un bambino in ospedale
PARIGI
PHANTOM BOY È UN SUPE-REROE malato di leucemia. Un bimbo di undici anni, Leo, che riesce a uscire dal proprio corpo e attraversare i muri, aiutando l'amico commissario a fermare il gangster sfigurato che vuole distruggere New York con un virus informatico. Dopo due anni arriva nelle sale italiane oggi
Phantom boy, gioiello di animazione francese firmato dal duo Alain Gagnol e Jean-Loup Felicioli, già candidato all'Oscar nel 2012 con Un gatto a Parigi. Il protagonista Leo deve sottoporsi ogni giorno a terapie invasive, ma un giorno scopre che il suo sangue malato gli regala anche un potere speciale, la capacità di staccarsi dal corpo e volare come un fantasma tra le strade di Manhattan, anche se deve fare poi rapidamente ritorno nel suo corpo. Phantom Boy è un po' favola un po' noir. «È il mio genere di riferimento», racconta Gagnol, «alcuni noir americani hanno avuto una grande influenza su di me, La morte corre sul fiume di Charles Laughton a La furia umana di Raoul Walsh. Sono anche autore di romanzi gialli per adulti. Quando ho iniziato a scrivere Un gatto a Parigi per me la scelta del thriller è stata naturale». Decisamente poco usuale, però, in un cartone per ragazzi. «Nell'era del noir non c'erano film d'animazione, e questo ha reso il nostro progetto ancora più interessante. Per me i bambini non sono un pubblico a parte. Si può, si deve essere creativi anche per plasmare il senso critico di futuri spettatori adulti».
Phantom Boy non è un supereroe francese in trasferta a New York: «Ci siamo ispirati ai personaggi creati da Stan Lee negli anni Settanta. Sono stati loro a inventare gli eroi imperfetti, sempre sul punto di fallire: Peter Parker è un orfano, Devil un cieco». È decisamente più rischiosa però l'idea di affrontare la malattia terminale di un bambino. «I bimbi non hanno paura di affrontare argomenti seri. A spaventarsi di questo tema sono piuttosto i genitori. L'importante era non fare un film angosciante. Il messaggio di Phantom Boy è un positivo, il bambino combatte e alla fine vince sulla sua malattia. Questo è il punto centrale: diciamo ai ragazzini che grazie al coraggio si possono sopportare le difficoltà più grandi». Nel cartoon non mancano momenti di tensione, «ma non si tratta di una violenza realistica. I gangster minacciosi sono anche ridicoli, a ogni scena di tensione ne segue una che strappa il sorriso: la paura al cinema è un gioco», spiega Gagnol.
Anche se il computer è oggi imprescindibile, l'animazione di Phantom Boy è disegnata a mano su carta, e il tratto a matita resta visibile sullo schermo. New York, come la Parigi del film precedente, è reinventata. Gli sfondi sono stati disegnati partendo da fotografie, per poi essere ricomposti: «Sia Parigi che New York nel cartone sono irrealistiche, oniriche». L'aspetto grafico del film è frutto della visione di Felicioli, che ha studiato alla Scuola di Belle Arti e voleva fare il pittore. Nella sua New York vintage ci sono Picasso, Modigliani, Bonnard, la pittura fiamminga. «E tante finestre », ride Gagnol. «Dopo averne disegnate migliaia, Jean-Loup ha ribattezzato New York "la città delle finestre"».
</doc>
<doc id="161" genre="journalism" gender="?">
Se l'immagine supera le parole
RICORDO che quando arrivarono le videochiamate sembrava una rivoluzione e invece non lo fu.
In particolare c'era un operatore telefonico che promuoveva con convinzione la meraviglia di potersi guardare in faccia durante una telefonata. Ma in realtà pochissimi lo facevano. Un po' perché i posti dove la capacità della rete te lo consente in Italia sono pochissimi; un po' perché il traffico dati costa, e le immagini sono fatte di moltissimi dati; ma soprattutto, credo, per una sorta di ritrosia. Non timidezza, ma un senso di riservatezza che ancora molti di noi hanno. Perché far vedere a tutti la nostra faccia in quel momento, in quel luogo? Meglio la voce. E — nel caso dei messaggi — molto meglio un sms di un videomessaggio.
Certo, in qualche caso particolare le videochiamate e i videomessaggi sono importanti, penso per esempio quando un genitore è in viaggio e vuole salutare i figli.
Ma, insomma, sono eccezioni della nostra giornata. L'ho presa larga per dire che per i giovanissimi non è così. Per loro la comunicazione non è soltanto immagine ma l'immagine ne è un presupposto essenziale. Gli adolescenti non si mandano solo valanghe di emoticon, come immaginiamo. Ma sui loro telefonini, che spesso sono quelli di noi genitori, viaggiano le loro foto, i loro videomessaggi e anche solo audiomessaggi. Non si scrivono "ciao come stai": registrano un podcast. La parte scritta esiste ma è tutto sommato marginale: una parte del tutto. Ecco perché Whatsapp ha tanto successo fra di loro. E lo stesso vale per Instagram rispetto ad altri social network. Si esprimono soprattutto per foto e video.
Molto personali in gran parte dei casi. Selfie a manetta. E lo fanno con una inconsapevolezza assoluta di quel che succede e può succedere in rete delle loro immagini. Il compito, arduo, dei genitori — che quasi sempre sono meno tecnologici dei figli — è accompagnarli in questo percorso.
</doc>
<doc id="162" genre="journalism" gender="?">
Se la morte di Stalin diventa una comica
Divertente e cupissimo, "Morto Stalin, se ne fa un altro" è esempio felice del filone sui dittatori da ridere proposto dal cinema recente, dal tedesco "Lui è tornato" con Hitler redivivo, all'italiano "Sono tornato" con Mussolini che vedremo il prossimo anno. Presentato in concorso, diretto dall'italo scozzese Armando Iannucci (regista specializzato nella satira politica scorretta e autore della serie "Veep-Vice presidente incompetente"), "Morto Stalin, se ne fa un altro" si concentra sui due giorni che seguono la morte di Josif Stalin per ictus e le lotte per la successione, tra crudeltà e meschinità, degli uomini del suo seguito. «Da tempo progettavo un film sui regimi autoritari, dopo aver osservato l'ascesa di movimenti nazionalisti e populisti come quelli di Berlusconi in Italia, Le Pen in Francia e Nigel Farage in Inghilterra», racconta Iannucci.
Poi il regista è stato contattato da una produzione francese con il progetto basato sulla graphic novel di Fabien Nury e Thierry Robins (Mondadori): «La cosa che mi ha colpito è che gli eventi più assurdi e terrificanti della graphic novel e del film sono assolutamente veri».
"Morto Stalin, se ne fa un altro" si apre la sera del 2 marzo del 1953, con un episodio esilarante: il leader supremo dell'Unione sovietica chiede il disco del concerto appena trasmesso alla radio. In realtà l'esibizione non è stata registrata, ma nessuno ha ovviamente il coraggio di dirglielo, perciò il direttore e l'orchestra sono costretti a esibirsi di nuovo per creare l'incisione, reclutando spettatori dalla strada. Nel frattempo Stalin licenzia le ultime liste di nemici o ex amici da giustiziare: la risata si strozza un po' in gola di fronte a battute come «mettilo nella lista, insieme alla moglie, e spara a lei per primo in modo che lui la veda». Il disco è pronto e consegnato, ma nella custodia c's un biglietto della pianista carico di odio. Stalin legge e ride, poi si accascia folgorato da un ictus. La morte verrà reso ufficiale solo due giorni dopo, mentre la sua squadra si scontra per ereditare il potere. Un teatrino folle e disumano che Iannucci orchestra con ritmo serrato, situazioni comiche alternate ad altre tragiche: stupri, uccisioni di massa, tradimenti: «Siamo andati a Mosca e al Cremlino, abbiamo incontrato chi ha vissuto quel periodo storico. È stato prezioso per ricostruire i dettagli; le borse pronte vicino alla porta, i vestiti sempre addosso per fuggire in piena notte». Il regista assicura che il film non sarà censurato in Russia. La forza del film è nel cast: Steve Buscemi è Khrushchev, Michael Palin il fedelissimo Molotov, Jeffrey Tambor è il debole vice di Stalin Malenkov, Jason Iaacs il generale Zhukov, Simon Russell Beale il mefistofelico capo dei servizi Beria.Il film esce l'11 gennaio.
</doc>
<doc id="163" genre="journalism" gender="?">
Se la scuola deve imparare da Amazon
QUALCHE giorno fa un mio nipotino mi ha sfidato sulla questione del libri di scuola: «Zio», mi ha detto, «io li ho presi su Amazon e ho risparmiato il 15 per cento. E tu?». Lì per lì mi sembrava la sparata di un ragazzino, poi ho controllato e ho capito che aveva ragione. Il punto non è solo il risparmio, che pure sui libri di testo non è un tema ininfluente per tante famiglie che ogni anno sono costrette ad un salasso di qualche centinaia di euro per comprare nuove edizioni di libri in cui magari gli editori hanno cambiato qualche virgola per impedire un vero mercato dell'usato. Il punto è l'innovazione che c'è dentro.
Sono andato sul sito di Amazon e ho cliccato su "ritorno a scuola": con altri due clic sono finito sulla scuola di mia figlia e poi sulla classe e a quel punto mi si è aperta una finestra con l'elenco completo dei libri di testo adottati già sul carrello, pronti per essere acquistati e con la data di consegna a casa (uno o due giorni).
Un servizio perfetto. A quel punto sono tornato sul sito della scuola di mia figlia, che pure è un'ottima scuola pubblica: in homepage campeggiavano delle frasi emozionanti di cantanti e scrittori. Bello. Una news del 4 agosto diceva che da 2 settembre sarebbero stati disponibili gli elenchi delle classi (ma non online evidentemente). Quanto ai libri di testo, erano un mistero. Sono andato anche sul sito del ministero, il Miur: accanto alla foto del ministro, solo notizie prive di alcun interesse per le famiglie che si preparano al nuovo anno scolastico. Eppure non sarebbe impossibile fare meglio, e non sembra neppure difficile. Usare la Rete per rendere d la scuola migliore. E magari anche trovare il modo di difendere davvero i librai dalla concorrenza di Amazon nell'unico modo possibile: migliorando il servizio.
</doc>
<doc id="164" genre="journalism" gender="?">
Se lo yacht è uguale per tutti
UN MAXIYACHT sequestrato, ormeggiato a Sestri Ponente. Sequestrato per legge a un tizio,e oraa disposizione delle pubbliche istituzioni, nella fattispecie la Regione Liguria. Adesso bisogna decidere che farne. Il punto è che di questi tempi se uno pensa ad alte autorità abbinate a maxiyacht gli viene in mente una sola cosa. Invece, con un certo senso delle istituzioni, il presidente Claudio Burlando sta valutando diversamente (e non c' entra, come può pensare qualcuno malizioso, la decisione meditata a lungo di far salpare il mezzo in direzione dell' acqua e non della terraferma). Burlando ha parlato chiaramente di "nautica sociale": ovvero quella barca bella, potente e milionaria deve essere messa a disposizione di iniziative sociali, ospitando magari manifestazioni o progetti per giovani e anziani, inventandosi qualcosa per tutti coloro che la possibilità di sfruttare una simile meraviglia non ce l' avranno mai. Eppure... EPPURE forse è il momento giusto per puntare un po' più in alto. Giovani, anziani, pensionati, magari volontari di qualche associazione benefica, comitati di quartiere: i destinatari devono essere questi e non si discute, ma il tono dell' utilizzo dello yacht dovrebbe somigliare il più possibile a quello di coloro che in queste cose ci sanno fare. Si potrebbe partire, per esempio, con una crociera affollata di veline, soubrette, ex concorrenti del Grande Fratello e magari qualche parlamentare donna scelta con un certo occhio: tutte destinate a fare immagine e a far vivere un viaggetto da sogno a chi in condizioni normali, senza cioè l' intervento della mano pubblica, non potrebbe mai permetterselo. Magari si potrebbe puntare a iniziative a tema con nomi fantasiosi (tipo: Le crociere di Villa Certosa) allietate da concertini dello specialista Umberto Smaila (oppure Simon LeBon, perché limitarsi?), con tipe da schianto che si aggirano per il natante con abbigliamento adeguato e a tarda sera ballano sul cubo. Oppure si può scimmiottare un po' quello che succede d' estate intorno al Billionaire: tra poco torneranno le immagini tv del popolo in vacanza che si affolla sul molo e rimane ore e ore ad aspettare di incrociare con lo sguardo qualche vip che si rilassa sul ponte dello yacht. Ecco, è l' occasione buona: stavolta si potrebbe prendere il posto dei vip e salpare, o restare fermi a dondolare sui lettini. Certo, se a quel punto qualcuno vuole una coppa di champagne dovrà pagarla sui trecento euro, ma a tutti verrà consentito di portarsi eventualmente il chinotto da casa. Preveniamo l' obiezione: non sono questi gli scopi sociali di un' istituzione. Beh, dipende. Dai vertici più alti delle nostre, di istituzioni, ci arriva da anni il messaggio secondo cui il vero successo nella vita lo si misura dalla possibilità di accedere a situazioni di questo tipo. E, come abbiamo visto, funziona. La maggior parte della gente ha deciso che è davvero così. Forse bisogna cogliere l' occasione per adeguarsi un po' e svecchiare l' antico armamentario ideologico. Insomma, tutti sullo yacht, per una società più eguale per tutti.
</doc>
<doc id="165" genre="journalism" gender="?">
Seminario per imprenditori sugli effetti del supertreno
AVERE chiare le ricadute economiche della Torino-Lione fin dalla fase di cantiere. E' ancora un' ipotesi, ma dai contorni abbastanza definiti: organizzare un seminario tecnico a inviti destinato al mondo dell' economia, italiano e francese. E portare la discussione intorno alla linea ferroviaria ad alta capacità direttamente sul campo, in una sede che ancora non è stata individuata ma sarà sul territorio attraversato dall' opera. Se al di qua o al di là delle Alpi, è ancora da valutare. La data: presumibilmentea metà giugno e comunque prima dell' estate. Sarà un confronto tra rappresentanti di tutti i settori che potranno essere coinvolti nei prossimi anni dal progetto. Chi si occupa di turismo, ristorazione, industria, agricoltura, ricettività, costruzioni, tempo libero, tra la val di Susa e la Maurienne, sarà invitato a ragionare sulle possibili ricadute positive dell' opera, in tutte le sue fasi. Dal progetto, passando attraverso i 10 anni di cantieri, fino alla piena operatività della nuova linea. L' obiettivo è quello di raccogliere spunti, suggerimenti, individuare le potenzialità che potranno essere messe in campo. Ma anche ascoltare le problematiche e le criticità che eventualmente verranno sollevate da chi dovrà poi a lavorare in prima linea e sul territorio. L' intenzione non è replicare l' adunata degli 800 sì Tav dello scorso 24 gennaio nella Sala gialla del Lingotto a Torino. E nemmeno tentare una provocatoria prova di forza. Qui Sì Tav e No Tav non c' entrano niente. Si tratta piuttosto di individuare, con gli addetti ai lavori, il metodo migliore per massimizzare il più possibile gli effetti positivi che l' opera potrà garantire in termini di occupazione e rilancio del sistema produttivo della valle. Il modello è quello francese della Démarche grand chantier, del tutto inedito in Italia. Negli anni di costruzione delle tre discenderie in Maurienne sono stati impiegati circa 400 lavoratori, di cui il 30% proveniente dalla zona. Anche le imprese locali sono state valorizzate: tra subappalti e forniture sono state coinvolte 130 aziende, nel 96% dei casi si è trattato francesi, e di queste l' 86% con sede nella Regione Rhone Alpes. L' idea di mutuare l' esperienza d' oltralpe era nata all' interno dell' Osservatorio, ma è stata recepita con convinzione da Regione, Provincia, Ltf e dalle associazioni imprenditoriali. Tutti soggetti in questo momento impegnati a tradurre in realtà quella che per adesso è solo teoria. L' incontro previsto per giugno sarà il primo passo.
</doc>
<doc id="166" genre="journalism" gender="?">
Senza caffè al mattino? Se saltate la solita dose rischiate il mal di testa
Merlin Thomas, ricercatore australiano, ha scoperto che la causa è nella caffeina che, bloccando i recettori dell’adenosina, migliora le attività celebrali
FORSE settemila caffè, come cantava Alex Brizzi sono un po’ troppi, ma di quello preso la mattina non se ne può proprio fare a meno, al punto che se si salta la dose giornaliera, si può rischiare un forte mal di testa. Non è una boutade, ma il frutto della ricerca che Merlin Thomas, docente di Medicina alla Monash University, ha raccontato al sito inglese “The Conversation”. La caffeina è uno stimolante che entra in circolo velocemente nel cervello e blocca i recettori dell’adenosina, un neurotrasmettitore con funzione inibitoria responsabile del torpore dell’attività cerebrale.
 
Se appena svegli beviamo il caffè inibiamo l’adenosina, ricevendo in cambio una sensazione di rinvigorimento, concentrazione e leggera euforia. I benefici sono noti e possono persino migliorare la performance cognitiva durante la guida o una lezione. Da qui il bisogno di caffeina. Ma attenzione, il rischio è l’assuefazione. Se si salta la dose abituale, il cervello, che è allenato a raggiungere un determinato status di reattività dopo averla bevuta, si ritrova in deficit: ci sentiremo stanchi, privi di attenzione, irritabili e a volte persino lunatici. Il sintomo più comune da astinenza da caffeina è un cerchio alla testa che in alcuni casi si può trasformare in emicrania. Il rimedio è semplicissimo: basta bere una tazza di tè o caffè. Ma persino sapere che stiamo per farlo aiuta. Dei ricercatori dell’Università di Sydney hanno infatti dimostrato che è sufficiente un placebo come il decaffeinato, a far sentire meglio chi è in astinenza.
 
Thomas ha dichiarato che il caffè possiede anche proprietà analgesiche: i recettori dell’adenosina inibiti sono gli stessi legati all’origine di altri dolori. Semplici anti dolorifici come aspirina e paracetamolo diventano più efficaci se ingeriti con una piccola dose di caffè. Unica avvertenza: chiedere al proprio medico. In conclusione è ora di aggiornare il noto proverbio: “Un caffè al giorno toglie il mal di testa di torno”.
</doc>
<doc id="167" genre="journalism" gender="?">
Si riduce a 24 mesi la durata dei contratti a tempo
L'intenzione è mettere al bando la precarietà, stoppando la cattiva abitudine di alcuni imprenditori di usare i contratti a termine fino all'estremo, senza giustificazione alcuna. Nel "decreto dignità" è infatti prevista una stretta decisa alla durata dei contratti a termine.
Fino a oggi potevano essere sottoscritti per un massimo di 36 mesi. Con la nuova norma la durata massima sarà di 12 mesi senza causale (senza cioè che venga specificato il motivo del contratto, per esempio un aumento della produzione).
Passati 12 mesi il contratto potrà essere rinnovato per un altro anno, ma in questo caso l'imprenditore dovrà indicare la causale ovvero spiegare il motivo del rinnovo. Scende anche il numero di contratti a termine che possono essere rinnovati, da 5 a 4, non uno di più. Per ogni rinnovo e a partire dal secondo il costo contributivo salirà di 0,5 punti percentuali.
Un freno dunque ai rinnovi perenni di uno stesso contratto, che faceva passare chi lo sottoscriveva dalla giovinezza all'età adulta. Il decreto interviene anche sui contratti in somministrazione (compresi quelli a tempo indeterminato), che vengono stipulati attraverso le agenzie interinali. E la causale dovrà essere indicata anche per i lavori in somministrazione. Un particolare che fa storcere la bocca alle agenzie che forniscono questo tipo di contratti che già oggi, rispetto a quelli diretti, hanno un costo superiore del 20-30%, perché spesso sono brevi e c'è di mezzo un'intermediazione. Il contributo sui contratti a tempo sarà destinato a finanziare il sostegno al reddito dei lavoratori che hanno perso l'occupazione. E salta il conteggio nei limiti del 20% previsto per contingentare le assunzioni a termine.
Il decreto dignità tenta anche di mettere un freno ai licenziamenti facili. Per i lavoratori licenziati senza una giusta causa l'indennizzo viene infatti aumentato del 50 per cento.
</doc>
<doc id="168" genre="journalism" gender="?">
Spagnoli tiratardi, giapponesi mattinieri ecco l'atlante mondiale del sonno
ROMA.
Gli italiani sono gli ultimi a svegliarsi, poco prima delle otto. A quell'ora americani, belgi e australiani sono svegli già da un'ora. Insieme agli spagnoli, d'altra parte, noi siamo gli ultimi a spegnere la luce la sera (quasi a mezzanotte). A tirare tardi come i popoli latini sono solo gli abitanti di Singapore, che però alle 7 sono già in piedi e insieme ai giapponesi sono il popolo che dorme di meno: 7 ore e 24 minuti ogni notte. In Olanda le donne riposano quasi 8 ore e mezzo di media: il record. Ovunque d'altra parte, rispetto al sesso maschile, quello femminile trascorre sul cuscino una buona mezz'ora in più. Le spagnole, con il loro ritmo mezzanotte-otto e un quarto, sono le più tiratardi del mondo (gli uomini vano a dormire ugualmente tardi, così come i francesi, ma si svegliano oltre mezz'ora prima).
I fusi orari non c'entrano. Le cadenze naturali dell'alba e (soprattutto) del tramonto sono ormai slegate dalle nostre abitudini di riposo. L'andare a dormire e il risvegliarsi sono ritmi che in parte dipendono dal paese in cui viviamo. E il primo atlante mondiale del sonno è stato tracciato oggi dall'università del Michigan, che l'ha pubblicato su Science Advances.
Per disegnare il loro mappamondo, i ricercatori hanno sfruttato proprio uno dei nemici giurati del riposo: il telefonino. Circa 10mila di persone in tutto il mondo, abituate a viaggiare, hanno raccontato ai ricercatori le loro abitudini di riposo in cambio di consigli su come combattere il jet lag. Dai dati raccolti attraverso la app "Entrain", i matematici e bioinformatici dell'università del Michigan hanno estratto le abitudini di ciascun paese.
«La media di 7,5-8 ore potrebbe essere soddisfacente» spiega Liborio Parrino, che non ha partecipato allo studio ma è stato presidente dell'Associazione italiana di medicina del sonno e dirige il Centro di medicina del sonno dell'università di Parma. Negli Stati Uniti le raccomandazioni mediche parlano di almeno 7 ore a notte. «Ma la tendenza a tirare molto tardi rischia di minare la qualità del riposo, soprattutto nelle cosiddette allodole ». Mentre l'ora del risveglio, un po' in tutto il mondo, è ancora in parte legata allo spuntare del Sole, spegnere la luce la sera diventa sempre più difficile. «Tv in camera, telefonate, schermi di tablet e pc. Abbiamo la tendenza pericolosa a considerare il sonno una perdita di tempo rispetto ad attività ritenute più importanti» aggiunge Parrino. «Questo rischia di renderci un popolo di sbandati. Molte persone che si rivolgono a noi medici per problemi di insonnia avrebbero in realtà solo bisogno di abitudini più sane». Le allodole, per esempio, ottengono i maggiori benefici andando a letto e svegliandosi presto. «Lo sforzo di restare svegli fino a tardi, magari per partecipare alla vita sociale di amici e parenti, non gli impedisce di riaprire gli occhi all'alba, avendo dormito poco» prosegue Parrino.
A spingere le proprie attività ben oltre il tramonto si inizia in genere intorno ai 18 anni, per poi tornare a ritmi più naturali intorno ai 60: un altro indizio che sono le pressioni sociali — il lavoro, oltre alle relazioni con gli altri — a tenerci in piedi oltre il limite salutare. «In ogni paese — ha spiegato il matematico Daniel Forger, uno degli autori di Science Advances — l'ora di andare a dormire è governata dai ritmi sociali, mentre quella del risveglio è legata al nostro ritmo circadiano. Questo ci porta a una perdita costante di sonno». Olivia Walch, un'altra autrice, mette in guardia: «Non ci vogliono molti giorni di mancanza di sonno per diventare simili a degli ubriachi».
A seguire ritmi più sani, ha osservato anche lo studio, sono le persone che durante il giorno fanno il pieno di luce naturale. Quella artificiale, la sera, unita alla luminosità degli schermi degli apparecchi elettronici, inganna invece i nostri ritmi circadiani e ci spinge a pensare che il Sole non sia ancora tramontato. L'osservazione che le donne dormano più degli uomini non stupisce i medici. «È vero, ed è un altro segno di saggezza » commenta Parrino. «Il cervello femminile è più ricco, complesso, multitasking. È naturale che per ricaricarsi abbia bisogno di riposarsi di più. Dormire, fra l'altro, fa bene alle rughe e ritarda l'invecchiamento».
</doc>
<doc id="169" genre="journalism" gender="?">
Statali, le donne in pensione più tardi
ROMA - Pensioni si cambia. E si comincia con quelle delle donne del pubblico impiego, che dal 2010 potranno lasciare il lavoro a 61 anni. Dodici mesi di più in un colpo solo. Il governoè decisoa inserire la norma nel decreto anticrisi, senza passare dal Parlamento. L' innalzamento sarà fatto nella misura di un anno ogni due e arriverà a regime nel 2018. Un' ora è durato il Consiglio dei ministri che ha approvato il Dpef, abbastanza per affrontare i più svariati temi. Alcuni prenderanno la corsia preferenziale e finiranno nel decreto legge anticrisi, altri sono stati solo accennati. Come l' idea, annunciata dal ministro del Welfare Sacconi, di agganciare le pensioni all' aumento delle aspettative di vita. Un meccanismo che sposterebbe solo di qualche mese il momento della pensione e che andrebbe ritoccato ogni cinque anni sui dati forniti dall' Istat. Si partirebbe nel 2015. Sarebbe «impercettibile per le persone», assicura Sacconi. Un' idea che non convince affatto Guglielmo Epifani, perché «apre un problema sui coefficienti di trasformazione», il che, ha aggiunto, «conferma la mia opinione che bisogna mettere mano ai coefficienti». Ma non in Consiglio dei ministri. Critico anche Cesare Damiano, capogruppo Pd in commissione Lavoro della Camera, perché il tema delle pensioni non può essere affrontato a «pezzi», come sta facendo il governo, ma necessita di «una discussione in Parlamento». Una levata di scudi da parte dell' opposizionee richieste di assicurazioni da parte della Uil, che vuole riaprire il problema dei lavori usuranti, mentre l' Ugl chiede che i soldi risparmiati nella Pubblica amministrazione finiscano alle donne e non in un non ben definito fondo per lo sviluppo istituito a Palazzo Chigi. Critiche che hanno convinto il governo a convocare le parti sociali per oggi alle 12 per parlare di pensioni. Finisce nel decreto anticrisi anche l' allentamento del Patto di stabilità interno per comuni e province "virtuosi nel 2008", che l' Anci targata Chiamparino giudica «positivo», ma ancora «insufficiente». E sempre nel decreto trova posto una nuova proroga al 15 ottobre del termine entro il quale va stipulata l' intesa tra Stato e Regioni al quale è subordinato il finanziamento integrativo al Servizio sanitario nazionale. Che, se passa l' emendamento presentato nel decreto anticrisi, subirà un taglio di 800 milioni sulla spesa farmaceutica. Taglio che Maurizio Sacconi non nega, ma che rientrerebbe negli sfondamenti alla spesa di Regioni poco virtuose. Ma che secondo Sergio Dompé, presidente di Farmindustria finisce per diventare «una tassa sulla farmaceutica, l' unico settore che risparmia». Nella spesa sanitaria, ha assicurato Sacconi, «non c' è stato nessun taglio», «anzi nel Dpef il fondo sanitario cresce di circa 4,5 miliardi tra il 2010 e il 2011». Il problema semmai, ha aggiunto il ministro, «è che la sanità meridionale deve decidersi a rientrare nei criteri di buona gestione che sono già praticati in altre parti del Paese». Via libera del Cipe anche all' allegato infrastrutture del Dpef, che è stata analizzato dal Consiglio dei ministri. Entro il 2009 verranno sbloccati 14 miliardi (ma la manovra complessiva di giugno vale 30,118 miliardi di euro). Nell' allegato ci sono le opere per l' emergenza Abruzzo, l' Expo 2015 il Mezzogiorno e cinque interventi mirati, il Ponte di Messina, l' asse ferroviario Napoli-Bari, l' adeguamento ferroviario BattipagliaReggio Calabria, il collegamento veloce Palermo-Catania, gli hub portuali di Augusta, Taranto e Brindisi.
</doc>
<doc id="170" genre="journalism" gender="?">
Stelle in buca
Si legge Torino, si pronuncia Chicago. Sembra di stare nel parco della Mandria, al Royal Park I Roveri, ma in lontananza si intravede una club house in stile bizantino, un profilo che ricorda una moschea, con tanto di minareto. Il Medinah Country Club. La nuova Mecca del golf mondiale, che guarda con devozione verso la sede americana della prossima Ryder Cup, dal 28 al 30 settembre nell' Illinois. Ma per arrivare all' epica sfida in cui gli Stati Uniti cercheranno di strappare la coppa all' Europa, l' Italia s' è trasformata per la prima volta in una tappa d' avvicinamento, anzi l' ultimo capitolo di una corsa verso un torneo che smuove pubblicoe media degni di un' Olimpiade. Sei tra i migliori 50 del mondo, quattro vincitori di major (il Grand Slam del golf), tre componenti della squadra europea, compreso Francesco Molinari, che su questi green è cresciuto fino ad arrivare alle vittorie sul tour mondiale, l' ultima a maggio all' Open de España: questo, nonostante la crisi, è diventato il nostro massimo torneo, in calendario da giovedì a domenica e ribattezzato per motivi di sponsor Bmw Italian Open presented by CartaSi. «Penso costantemente alla Ryder Cup» twitta Nicolas Colsaerts, belga con due vittorie sul circuito e una fresca convocazione nel team europeo. «Vengo in Italia per giocare un torneo competitivo prima di partire per Chicago» sottolinea Martin Kaymer, tedesco che sta ridisegnando il suo swing per diventare ancora più forte di quando era il numero uno del mondo. «Quando giochi la tua prima Ryder Cup, non vorresti mai più perderne una. Partire per l' America e giocare nel team di Olazabal sarà splendido». Ed anche il capitano, il basco José Maria che vinse due Masters e formò un' indimenticabile coppia di Ryder con Severiano Ballesteros, sarà in gara a Torino, quasi a controllare lo stato di forma di quella parte di squadra europea pronta a decollare per una sfida durissima. Cos' è, oggi, la Ryder Cup? È un pugno nello stomaco degli States, che persero due anni fa in Galles per un punto. È l' unico torneo in cui le star del golf diventano squadra, college, famiglia allargata. Le giacche uguali, le mogli al seguito, la riunione nella clubhouse, la playstation, i campioni seduti sul prato a fare il tifo per i compagni. Inglesi, spagnoli, tedeschi, scozzesi, tutti insieme sotto la bandiera della comunità europea. Più gli italiani: due anni fa suscitarono simpatia e portarono punti i Molinari' s, Francesco è rimasto in squadra, Edoardo torna in gara proprio a Torino dopo l' intervento ad un polso (e il matrimonio). In attesa di Matteo Manassero, atteso tra un' edizione o due tra i protagonisti («Anche se per ora voglio vincere l' Open d' Italia di fronte ai miei amici»). E negli Stati Uniti, che aria tira? La formazione del "ct" Davis Love è stata annunciata all' 86° piano dell' Empire State Building, coi nomi e i volti dei convocati che sfilavano sul megaschermo del Nasdaq a Times Square. Insomma l' Italia del golf s' è piazzata nel bel mezzo di questo confronto tra titani di uno sport che sembrerà per signori compassati, ma in realtà smuove decine di milioni di appassionati di tutte le età, pronti (con più cautela di prima) ad aprire il portafoglio per riempire sacche costosissime. E grazie a questo fortunato cambio di data, voluto da federazione e giocatori, a questo nuovo calendario che esalta Torino nonostante le ristrettezze economiche di un montepremi di 1,5 milioni, inferiore rispetto agli Open in Sudafrica, India, Malesia, Corea, Olanda, Spagna, Irlanda, Portogallo, per non parlare dei tornei in Cina e nel Golfo, in questa edizione si festeggia la prima donna alla guida di un torneo europeo di questa portata: «Sono nel golf da quando ero ragazzina» spiega Barbara Zonchello, romana residente a Milano, «per l' Open d' Italia ho ricoperto tanti ruoli, ma sempre dietro le quinte, dove voglio rimanere anche in questa mia nuova veste. Certo, sono orgogliosa di essere arrivata qui in uno sport dalle tradizioni maschiliste, spero di portare in questo evento la mia esperienza di venticinque anni. Ma l' Open lo fanno i giocatori, lo fanno i Molinari e Manassero, che stavolta saranno tutti presenti anche se noi organizzatori non paghiamo ingaggi, assicuriamo solo un montepremi rispettabile nonostante la crisi del paese. Non è scontato, spesso i big mancano nei grandi tornei nazionali. Ed è bello che Edoardo, Francesco e Matteo si presteranno a partecipare ad eventi con il pubblico, per promuovere il golf». Per far immaginare, anche a Torino, l' atmosfera del braccio di ferro tra Usa ed Europa all' ombra di un minareto.
</doc>
<doc id="171" genre="journalism" gender="?">
Su Alisson c'è il Liverpool ma Monchi spera in Sarri
Il Liverpool è in netto vantaggio su Alisson, ma la Roma, e il giocatore, attendono un rilancio del Chelsea. Giornate intense per Monchi, che sulla sua scrivania, nelle ultime ore, avrebbe già ricevuto un'offerta dei Reds ( 60 milioni più 10 di bonus), sufficiente per dare l'ok al trasferimento del brasiliano in Inghilterra. Se non fosse che i giallorossi sperano che, sotto la pressione di Sarri (bloccato al momento tra i pali da Courtois), il Chelsea possa alzare la posta, arrivando a 78 milioni, o, quanto meno, pareggiare quella del Liverpool, visto che la moglie di Alisson — tra le altre motivazioni — spingerebbe il marito più verso Londra. Ma a Londra non giocherebbe la Champions, il numero uno, elemento che lo spinge ulteriormente verso i Reds. Il trasferimento in Inghilterra, a questo punto, è davvero a un passo, con Areola Sta intanto un po' faticando a immergersi nuovamente nella realtà italiana dopo tanti anni al Paris, ma Pastore ha vicino un aiuto speciale. Che si chiama Daniele De Rossi. «Mi piace molto Javier — ammette il capitano della Roma — conosco Sirigu e Verratti e me ne avevano parlato bene. È una persona perbene ed educata. E poi è un giocatore forte, ma avrà bisogno di tempo, di recuperare il ritmo italiano. Al Psg ammazzavano sempre il campionato che era meno allenante, dovrà quindi esser bravo a riprendere i nostri ritmi». Questione di sincronismi, quindi « e di verticalizzazione del gioco da assimilare» spiega il capitano.
</doc>
<doc id="172" genre="journalism" gender="?">
TROPPI TURISTI QUALE DESTINO PER CAPRI
Capri è una meta ambita e i turisti si aggirano sui 2 milioni l'anno. Il problema della mobilità nell'isola è un nodo che periodicamente viene alla ribalta, considerato il grave disagio dei collegamenti: siano merci trasportate da giganteschi camion che ogni giorno vengono vomitati dalle navi o dalle folle di turisti giornalieri che si calcolano in 15 mila al giorno con punte di 20 mila. Il traffico di auto private contribuisce a un intasamento perpetuo che ammorba l'aria e rende pericoloso anche passeggiare.
La mobilità tra Capri e Anacapri è un problema serio: per risolverlo l'amministrazione di Anacapri ha approvato all'unanimità su proposta del sindaco Franco Cerrotta un progetto di prefattibilità per realizzare un collegamento interrato di trasporto su ferro che parte da Marina Grande, ha una sosta a Capri e prosegue per Anacapri.
Un'opera che coinvolge direttamente il Comune di Capri ed esige la revisione del piano intercomunale del traffico, risalente al giugno del 2002. Il sindaco di Capri, Gianni De Martino, ha ottenuto una maggioranza. Il progetto di prefattibilità ancora nessuno l'ha visto e mi avvalgo di quanto scritto dall'agenzia Capri Press: il percorso interrato di circa 3 km parte da Marina Grande, con una stazione intermedia ai Due Golfi e arriva nella piazza di Anacapri. La spesa complessiva sui 100 milioni con un percorso in galleria a cinque metri dal suolo dovrà attraversare l'isola. Il sindaco Cerrotta ha detto: «Dopo aver opportunamente eseguito saggi e rilievi del sottosuolo che secondo una prima valutazione dei tecnici non dovrebbe presentare eccessive difficoltà». Vorrei condividere il suo ottimismo della volontà, ma la roccia dolomitica di Capri è di "giovane formazione", non è quella che svelò al mondo Dolomieu a fine Settecento come testimonia il sistema di reti sulla provinciale per caduta massi. L'isola è disseminata di reperti e strutture greco-romane e la gioiosa ruspa futuristica che dovrebbe scavare il tunnel troverebbe degli intoppi. Il sindaco di Capri di suo propone un sistema di modalità assistita con un mix di tapis roulant e scale mobili tra Marina Grande e Capri e un'altro tra Marina Piccola e Capri. Queste stradine sono una meraviglia: mi chiedo quale Soprintendente potrebbe approvare questo luna park. Sul progetto di prefattibilità sono intervenute Federalberghi, Ascom e associazioni ambientalistiche quali Capri Exellence e Legambiente. Ci sono nell'isola priorità che conviene non trascurare. La prima in assoluto è quale destino vuol darsi Capri nel suo futuro: calmierare il traffico dei turisti è una priorità imprescindibile. Essa può esser risolta controllando il traffico di navi e aliscafi. La Capitaneria di porto può esercitare un potere di controllo, ma mai è accaduto. Via Krupp, 1901, è una meraviglia di architettura ambientale che collega i Giardini di Augusto a Marina Piccola. Nel 2002 fu inaugurato il restauro con il presidente della Repubblica, Napolitano. Dal 2012 la via Krupp è chiusa e di recente il comitato "Via Krupp aperta" è stato convocato dal difensore civico unitamente al sindaco di Capri e ha denunciato la scorrettezza della amministrazione nel non aver consentito lo svolgimento del referendum sulla questione chiesto da 1200 cittadini e ha evidenziato una serie di incongruenze nella procedura tecnico-amministrativa per la concessione, ad una società privata, di via Krupp e i Giardini di Augusto.
</doc>
<doc id="173" genre="journalism" gender="?">
Tifosi bianconeri e partenopei uniti solo dai sogni
Una vita in trasferta quella dei napoletani a Torino con il cuore azzurro. Il grande appuntamento di questa sera, lo scontro che vale una stagione e uno scudetto tra Juventus e Napoli, sarà vissuto con un occhio particolare da una nutrita schiera di partenopei di stanza nel capoluogo piemontese. Una convivenza difficile quando si parla di calcio, a meno che il colore non sia quel granata ancora una volta abbracciato da Sarri. Il tecnico partenopeo è salito a Superga per salutare il Grande Torino, appuntamento diventato ormai un classico per il tecnico toscano. Con l'apertura del settore ospiti ai tifosi non residenti in Campania, si crea un'opportunità unica per molti di loro di poter ammirare la ‘giostra' di Sarri. «No, io non ci volevo andare allo stadio, prima di tutto per una questione scaramantica» racconta sorridendo, ma neanche troppo visto il valore assegnato alla scaramanzia, il napoletano Massimo Piscopo, proprietario del franchising Rossopomodoro. Ma stasera sarà in tribuna: «Il mio amico Sasha Vujacic (giocatore sloveno della Fiat Torino, ndr) non può andare, visto che la società ha deciso di mandarli in ritiro. Mi ha telefonato e mi ha regalato il biglietto. Contento? Sì, ma avrei preferito andare a Napoli». E aggiunge: «Per tutto un campionato la squadra ha provato a fare qualcosa di importante per la città, si sono trascinati a vicenda: Napoli vive e muore insieme, non c'è nulla da fare. La squadra rispecchia la città».
Calore che rischia di scottare i giocatori di Sarri: «Nessuno dei nostri calciatori ha mai vinto un titolo sportivo da titolare, questo conta. Sogno di vincere? Certo, ci mancherebbe, metteremo il massimo e vediamo che succede». Comunque vada, insomma, sarà un successoi: «Ha ragione Sarri, adesso divertiamoci. La vera impresa quest'anno l'ha fatta la Juve: sappiamo la qualità, quanto ha investito, cosa che Napoli non ha fatto».
Vincere sarà fondamentale anche per vincere la sfida in "famiglia" con il socio, Francesco Sorrentino, napoletano ma, peccato capitale, bianconero: «Già da un po' mi dice che tanto vinceranno loro: sogno la rivalsa, sogno di vincere. Sarà dura nonostante i numeri strabilianti del Napoli». Un altro pezzo di Napoli in trasferta ha trovato la sua dimensione a Cambiano, sede del Napoli Club "Cuore Azzurro", con iscritti provenienti da tutto il Piemonte «Qualsiasi cosa dovesse succedere stasera, noi saremo grati a questi ragazzi» dice il presidente Pietro Mitrione .
Uno dei depositari della cucina napoletana, Enrico Beatrice dell'omonima pasticceria, è bianconero doc a dispetto della sua professione ma in linea con le sue origini: «Sono salernitano, non potevo assolutamente tifare Napoli per via della rivalità racconta -, sono tifoso della Juve da sempre, stasera guarderò la partita comodo sul sofà». Con il cuore in gola e con un occhio di riguardo alla squadra di Sarri, «divertente, che gioca un calcio diverso dalla Juve ma che naturalmente è pericolosa: «Ma negli ultimi anni abbiamo sempre vinto noi». Gioie che, vista la clientela , non può essere esternata eccessivamente: «La clientela è principalmente napoletana - sorride -, quando mi salutano ogni tanto mi dicono "Forza Napoli". Io li guardo, faccio finta di niente e li saluto gentilmente. perchè il cuore, nonostante le origini, è pur sempre bianconero».
</doc>
<doc id="174" genre="journalism" gender="?">
Tifosi infuriati con Pallotta "Perché vendere Dzeko o il Ninja?"
Le trattative per una possibile cessione di Dzeko ( insieme ad Emerson) al Chelsea e Nainggolan in Cina, trattengono sullo sfondo un Inter- Roma dal peso enorme per il proseguo del campionato giallorosso. I tifosi hanno quasi paura ad aprire i giornali o ad accendere i computer: il club di Trigoria non smentisce e non blocca indiscrezioni che rivelano come da Pallotta sia arrivato l'input per questa sessione di mercato di cedere uno o due big della rosa. Social e radio si ritrovano così da giorni sommerse dal malcontento di una tifoseria che proprio non se ne fa una ragione del perché sia necessario vendere a stagione in corso. «Gli interessa solo fare soldi, non vincere» una delle voci che si sono alzate, tra le tante preoccupate perchè è complicato concentrarsi per la trasferta di Milano con delle trattative così importanti aperte. «I giocatori sono distratti da questi discorsi, la società dovrebbe intervenire » , o ancora « si respira un'aria di smobilitazione quando c'è ancora da giocare tutto un campionato e gli ottavi di Champions » . Nella notte di giovedì sono apparsi altri due striscioni di contestazione, uno con un insulto rivolto a Pallotta, un altro indirizzato invece ai giocatori (" Domenica che famo?"), che inchioda comunque la squadra alle proprie responsabilità, a prescindere dalle manovre di mercato societarie. La rivalità con Spalletti, con i residui rancorosi per la sconfitta subìta nella gara d'andata, lasciano in queste ore completamente il passo a sorpresa e malessere da parte dei romanisti. Anche chi ritiene condivisibile un'eventuale cessione di Dzeko ( « Ha 32 anni e non riesce più a segnare » ), si blocca comunque per la tempistica scelta, che è quella di gennaio, a pochi giorni dalla chiusura di un mercato di riparazione che non consentirebbe di trovare sostituti di livello per ricostruire l'attacco in breve.
« So che c'è il mercato, ma non ho parlato con Dzeko e anche se sapessi qualcosa non sta a me parlarne- ammette Kolarov, che del numero nove è molto amico – c'è il ds che si occupa di questo e io non ne so niente». Il difensore prova a spostare l'attenzione sulla gara di domani sera contro l'Inter. « Difficile da preparare – spiega a Sky – perché affrontiamo una grande squadra. Andremo a giocarcela a viso aperto, noi manchiamo ogni tanto sotto l'aspetto mentale. Il nostro obiettivo è arrivare tra le prime 4 in campionato. Poi, se avremo la possibilità di scalare qualche posizione, meglio, ma tra le prime quattro ci arriviamo di sicuro. Battiamo l'Inter e rimettiamo tutto a posto».
Dzeko ed Emerson Palmieri potrebbero ritrovarsi compagni nel Chelsea di Conte che li vuole entrambi
</doc>
<doc id="175" genre="journalism" gender="?">
Torino, i No Tav propongono epigrafi funerarie per i vertici europei dell'alta velocità
La provocazione in occasione dell'incontro di giovedì tra la sindaca Appendino e
 Louis Besson, presidente della commissione intergovernativa Torino-Lione e il coordinatore europeo Laurens Jan Brinkhorst
"Louis Besson (1937-21xx), francese, instancabile padrino del progresso e della terza linea ferroviaria del Moncenisio, nel 2003 riuscì a convincere il presidente della Repubblica francese Jacques Chirac ad approvare il progetto Torino-Lione nonostante il parere di abbandonarlo emesso nello stesso anno dalle istituzioni francesi Consiglio Generale dei Ponti e delle Strade e Ispezione Generale delle Finanze". "Laurens Jan Brinkhorst (1937-21xx), olandese, difensore delle libertà e del progresso, è stato all’onore nel processo del Tribunale Permanente dei Popoli – TPP che nella sua sentenza del novembre 2015 ha scritto: “Si sottolinea la particolare gravità e insensibilità del comportamento del coordinatore europeo del corridoio TEN-T Mediterraneo Laurens Jan Brinkhorst che ha contribuito alla diffusione di informazioni non controllate e alla squalificazione della protesta delle comunità di val di Susa ignorandone i contenuti reali, e stigmatizzandole come poco rappresentative e violente”.
Sono i testi delle epigrafi che il Comitato No Tav suggerisce per i futuri monumenti alla gloria del presidente della commissione intergovernativa Besson e del coordinatore europeo Brinkhorst in occasione della loro visita giovedì a Torino per incontrare la sindaca Chiara Appendino e parlare della Torino Lione nei confronti della quale la prima cittadina ha da subito espresso posizioni contrarie. Certo un messaggio di benvenuto originale, quello dei No Tav, che oltre alle epigrafi per un futuro monumento alla gloria, suggeriscono ai due visitatori alcuni doni da consegnare all'inquilina di Palazzo Civico. Lo annuncia in una nota diffusa questa mattina il comitato No Tav ironizzando sulla fatica improba che i due dovranno fare per tentare di convincere Appendino della bontà del progetta ipotizza che i due " ottuagenari, da anni instancabili padrini della Torino-Lione e legionari francesi d’onore" svolgano il compito per "gloria
personale e per conto di quella di altri". Per parte loro i No Tav annunciano il proprio dono alla sindaca: "Una Grande Opera del passato, l’Eneide, nella quale Publio Virgilio Marone ha scritto Temo i greci anche quando portano doni, frase detta da Lacoonte ai troiani per convincerli a non fare entrare il cavallo di Troia" invitandola a non lasciarsi convincere dal pressing dei due. 
</doc>
<doc id="176" genre="journalism" gender="?">
Torna la pioggia crollano gli alberi Danni alle auto due feriti lievi
Una coppia di 25 anni era vicino alla Sapienza quando un tronco si è abbattuto in strada Danni al III municipio
Scarsa manutenzione, poche potature e alla prima folata di vento 8 alberi sono crollati danneggiando tre macchine. Una era in transito e i due passeggeri hanno riportato lievi ferite. Altre 20 segnalazioni sono arrivate ai pompieri per i rami finiti per strada durante il temporale che nel pomeriggio ha mandato in tilt la viabilità in diversi quadranti della città.
Ma non c'è solo il maltempo delle ultime ore dietro gli ultimi crolli della capitale: il piano da 3,5milioni di euro annunciato dal Comune la scorsa estate per il monitoraggio degli 82 mila alberi è stato un flop. Lo dicono i numeri: solo 2 alberi su 100 sono stati potati. E gli abbattimenti? Nel I municipio appena 157 su 7953 alberature. In serata, in torno alle 19, in viale Piero Gobetti all'altezza viale Pretoriano un albero ha colpito un'auto in sosta. Un altro invece ha centrato una Hyundai in transito con a bordo due fidanzati di 25 anni. Rimasti feriti nell'incidente, sono stati trasportati all'ospedale Umberto I. I vigili del gruppo Tor Sapienza incaricati dei rilievi hanno trovato la coppia fuori dalla macchina in buone condizioni ma sconvolta per quanto accaduto.
L'ennesimo crollo in un pomeriggio da bollino rosso: il primo allarme era scattato intorno alle 17 tra Largo Forano e piazza Vescovio, nel quartiere Trieste, dove un acero di 15 metri è caduto su una Fiat Panda parcheggiata: « Un'emergenza annunciata – commenta Loredana Chiesa, residente di Largo Forano - questi alberi da mesi sono senza manutenzione. Ero appena rientrata a casa quando ho sentito un boato, mi sono affacciata alla finestra e ho visto l'acero sopra la mia macchina. Servono interventi immediati » . Poco dopo - nel III municipio - sono caduti 4 pini: a Talenti in via Fracchia il fusto si è adagiato sulla facciata degli uffici anagrafici del municipio che sono stati chiusi per consentire le operazioni di rimozione. Altri due nel parco Niccodemi, in via Dario Niccodemi, chiuso dopo la nevicata dello scorso gennaio. Sul posto insieme ai vigili del Fuoco sono intervenuti anche i vigili urbani e le squadre della protezione Civile: «Ho più volte richiesto l'intervento del Comune per la manutenzione del parco – denuncia Francesco Pieroni, neo assessore ai Lavori pubblici e al verde – questi crolli si potevano evitare. La situazione è drammatica. In via Fracchia c'è stato anche l'allagamento della strada, gli interventi non si possono più rimandare».
Infine il crollo in via Jacopone da Todi, a Montesacro sempre nel III municipio, dove il fusto ha occupato entrambe le carreggiate della strada.
Insieme ai crolli tante anche le strade allagate: via Cristoforo Colombo in direzione Ostia, la via del Mare e la via Ostiense. Problemi pure sul Gra tra San Giovanni e la via Tuscolana. Tra via Nomentana e via Kant invece, la strada è diventata un torrente e le auto parcheggiate sono state sommerse dall'acqua.
</doc>
<doc id="177" genre="journalism" gender="?">
Trevalli Cooperlat, lo shopping ha portato a bordo Migali dalla Grecia al Veneto la strategia "adriatica" del gruppo
Roma Nasce a terra il sistema cooperativo. Ed è ancora lì che funziona. E che spesso fa la differenza quando si parla di qualità del made in Italy. L'ultima mossa nel settore l'ha fatta Trevalli Cooperlat, terza realtà italiana della cooperazione nel mondo del latte. S'è portata a casa Migali, marchio storico di mozzarelle del Gruppo Ambrosi e leader nella distribuzione nel canale delle pizzerie in Veneto. Niente di ostile. Cooperlat, accresce così la sua presenza in Veneto e punta a conquistare la leadership sulla dorsale adriatica. Da piccola realtà, nata nel 1982 su iniziativa della Confcooperative Marche, è cresciuta.
Nei primi tre anni s'è portata a casa la Clamj- Tre Valli di Jesi, che aveva in pancia la vecchia Centrale del latte e poi ha continuato con altre realtà cooperative marchigiane, venete, fino a rilevare il marchio Abit di Torino, la Deltalat di Rovigo e la Centrale del latte Pontino di Aprilia, in fase di ristrutturazione.
Nel frattempo Cooperlat è andata all'estero e siglato accordi con la Grecia (dove ha una joint venture) e nei Paesi balcanici. Ma soprattutto già da tempo punta sulla qualità. I suoi prodotti hanno la certificazione Iso e i suoi formaggi e prodotti la Dop. E non da oggi, ma da metà del 2000. Il fatturato è in crescita da tre anni, nel 2017 è salito a 215 milioni, di cui 37,8 di export. Dentro quello che è ormai un vero Gruppo, ci sono 11 cooperative che acquistano latte da 1000 produttori associati. Quattro gli stabilimenti produttivi.
«Trevalli Cooperlat - spiega il suo presidente Pietro Cotellessa - punta nei prossimi anni a ottimizzare i magazzini, a lanciare nuovi prodotti e soprattutto a rafforzare la presenza sulla dorsale adriatica. L'acquisizione del marchio di mozzarelle Migali dal Gruppo Ambrosoli va in questa direzione».
Aggregare le imprese, spingersi all'estero e spingere su prodotti ad alto contenuto tecnologico. Questa è la filosofia che guida i produttori e l'azienda. «Sul fronte dei mercati esteri lo sviluppo già avviato per i prodotti a base vegetale - aggiunge Cotellessa - si concentrerà in futuro nel settore caseario, in particolare verso i Paesi europei».
Qualità, attenzione al territorio, ma anche etica d'impresa: quella responsabilità verso i soci, i produttori di latte e il mondo che li circonda, che caratterizza da sempre la cooperazione agricola. «Noi veniamo dalla cultura contadina - dichiara Cotellessa - e vorremmo riprendere alcuni valori da quel mondo, la condivisione, la cooperazione, la solidarietà per fare meglio impresa. Non vogliamo rimanere isolati nei territori dove operiamo - ma mettere a disposizione la nostra esperienza e competenza», dando un contributo per la crescita, anche sociale, delle nostre comunità». Alcuni passi sono già stati fatti in passato a favore dell'infanzia e delle famiglie in difficoltà. Con la Lega del Filo d'Oro è nato il progetto "Alimentiamo la vita insieme", che ha l'obiettivo di promuovere una corretta alimentazione di persone pluriminorate sensoriali per realizzare il nuovo laboratorio di logopedia nel centro nazionale di Osimo. Per dargli una mano ci ha messo la faccia anche Renzo Arbore, con la pubblicità. Un'altra collaborazione è con il Gruppo Abele, che sostiene i nuclei mamma- bambino in condizione di svantaggiate. Insomma, latte e solidarietà.
</doc>
<doc id="178" genre="journalism" gender="?">
Tritone, incidente choc pedone inciampa investito dall'autobus
L'uomo di 44 anni mentre faceva jogging è scivolato. L'autista della linea 80 ha frenato ma non è riuscito a evitarlo
Correva scartando i pedoni tra la strada e il marciapiede quando ha perso l'equilibrio ed è caduto sulla corsia preferenziale. E solo per un soffio Fabrizio I., romano di 44 anni, ieri mattina in via del Tritone non è finito sotto le ruote del bus che stava passando. L'uomo però, caduto oltre il marciapiede, ha urato contro la fiancata posteriore riportando traumi e una ferita alla gamba destra. L'autista — della linea 80 — non si è accorto di nulla fino a quando dallo specchietto retrovisore non ha notato la sagoma a terra e si è quindi fermato a prestare i primi soccorsi insieme ai tanti passanti che, intorno alle 11, affollavano la strada all'altezza del civico 28.
«Stavo correndo quando ho perso l'equilibrio. Sono inciampato e sono caduto, subito dopo ho visto il bus che stava passando. Ho pensato di morire, è stato terribile» ha riferito l'uomo ai vigili del I gruppo che stanno ricostruendo la dinamica dell'incidente: «La vittima correva alternandosi tra il bordo del marciapiede e la corsia preferenziale — hanno accertato i caschi bianchi — all'altezza dei civico 28 è stato urtato dal bus che transitava regolarmente. Non stava attraversando la strada, le strisce pedonali sono a 25 metri di distanza dal luogo dell'incidente » . Soccorso, è stato trasportato in codice giallo all'ospedale Umberto I. « Stava correndo e mi aveva superato pochi istanti prima di cadere a terra » ha confermato un testimone ascoltato dai vigili « quasi contemporaneamente è passato il bus. Per un istante ho temuto il peggio e che fosse stato investito. Ma non appena il bus è andato oltre, ho visto quell'uomo a terra che gridava dalla paura e dal dolore. Una scena davvero spaventosa».
I caschi bianchi hanno proceduto anche a i rilievi sul marciapiede e sul manto stradale non riscontrando alcuna anomalia. Un episodio analogo — ma dal tragico epilogo — a quello avvenuto in via corso Vittorio. Caterina Pangrazi, 21 anni appena compiuti, nel tardo pomeriggio dello scorso 19 luglio stava per attraversare la strada quando è stata travolta e uccisa da un bus turistico. All'arrivo dei medici del 118 era già morta e ogni tentativo di rianimazione è stata inutile. La procura di Roma ha indagato per omicidio stradale l'autista del pullman e l'inchiesta, per accertare le responsabilità, è ancora aperta. Una tragedia che ha sollevato polemiche sul transito dei torpedoni in picentro: lo scorso maggio l'assemblea capitolina ha approvato la delibera sul regolamento per l'accesso e la circolazione degli bus turistici nella Ztl. Un piano anti — pullman che era stato annunciato nel 2017 dall'assessore alla Mobilità Linda Meleo. La stretta sulla nuova gestione sarebbe dovuta entrare in vigore a luglio. Ma, per consentire agli operatori turistici di adeguarsi alle nuove regole, bisognerà attendere ancora il prossimo 1°gennaio.
</doc>
<doc id="179" genre="journalism" gender="?">
Tumore: il dr Watson sbaglia la terapia. L'uomo è meglio del supercomputerTumore: il  dr Watson sbaglia la terapia. L'uomo è meglio del supercomputer
Secondo un'inchiesta del magazine Stat, le letture del computer sviluppato da Ibm non hanno ancora dato i frutti sperati. Fra le altre debolezze il fatto di aver imparato "il mestiere" da un numero ristretto di medici, basandosi sulla loro esperienza individuale anziché su linee guida e raccomandazioni riconosciute a livello più ampio
IL DOTTOR Watson deve ancora studiare, prima di iniziare la sua pratica in medicina. Il computer sviluppato dalla Ibm per riconoscere malattie e suggerire terapie è usato – in via del tutto sperimentale, si affrettano oggi a precisare i suoi mentori – in decine di ospedali nel mondo. Primo fra tutti, dal 2012, il Memorial Sloan-Kettering di New York, uno principali istituti di ricerca e cura del cancro. Il sistema di intelligenza artificiale aveva appena vinto il quiz televisivo Jeopardy!, battendo tutti i concorrenti in carne e ossa, quando i suoi programmatori iniziarono a fargli ingurgitare testi di medicina e articoli scientifici.
 
Oggi un’inchiesta del magazine Stat rivela che le letture di Watson non hanno ancora dato i frutti sperati. La rivista non è al suo primo articolo contro il computer-medico della Ibm. Ma oggi sostiene di essere entrata in possesso delle slide che il vicedirettore della divisione Salute dell’azienda, Andrew Norden, usò per un paio di presentazioni interne nell’estate del 2017, prima di lasciare Ibm per unirsi a un altro marchio. “Vari medici – scrive Stat – hanno individuato molteplici esempi di raccomandazioni di cura errate e non sicure”. In un caso, per fortuna solo teorico, a un paziente con un cancro ai polmoni che soffriva di emorragie venne prescritto un farmaco che avrebbe potuto esacerbare il problema, sempre secondo i documenti citati nell’inchiesta. Il Bevacizumab, un medicinale che blocca la formazione di nuovi vasi sanguigni, può essere controindicato in presenza di emorragie.
 
Fra le altre debolezze elencate, Watson si sarebbe limitato a imparare da un numero ristretto di medici, concentrati in pochi ospedali, basandosi sulla loro esperienza individuale anziché su linee guida e raccomandazioni riconosciute a livello più ampio. Se è naturale che ai medici non piaccia la prospettiva di un computer che li sostituisca nel loro lavoro, è davvero colorito il commento di uno specialista del Florida’s Jupiter Hospital citato nelle slide di Stat: “Questo prodotto è merda. L’abbiamo comprato per ragioni di marketing e nella speranza di realizzare la nostra visione. Ma nella maggior parte dei casi non possiamo usarlo”. Altri clienti della Ibm si sarebbero limitati a dire che l’uso del computer nella pratica clinica era risultato “molto limitato”.
 
Gli studi pubblicati sulle riviste scientifiche negli ultimi due anni non sono così critici nei confronti di Watson. Ne riconoscono i limiti in alcuni casi, ma citano delle percentuali promettenti di diagnosi adeguate. L’azienda di computer e lo Sloan-Kettering sostengono che Watson è un prodotto ancora in via di sviluppo e il suo processo di miglioramento non ha mai messo a repentaglio la salute di nessuno. I pazienti sono sempre stati affidati a medici in carne, ossa e camice bianco. Se anche il computer diventerà un bravo dottore saranno i prossimi esami a stabilirlo.
</doc>
<doc id="180" genre="journalism" gender="?">
Tutto esaurito nella casa sull'albero
Un sogno d'infanzia, o una sfida adrenalinica. Soprattutto rientra spesso negli elenchi personali delle esperienze da provare. Il punto si può depennare anche in Puglia: Bed&Tree è la prima esperienza regionale di casa sull'albero, avviata agli inizi di agosto all'interno del parco naturalistico Lago Pescara, a Biccari, in provincia di Foggia. La proposta piace, e ha già registrato una serie di tutto esaurito.
«Alcune delle nostre attività sono sold out — spiegano dal parco Daunia avventura — qui viviamo il bosco in chiave multifunzionale, nel rispetto della sostenibilità ambientale, sia da un punto di vista turistico che come impresa agricola». All'origine dell'idea c'è infatti il lavoro fatto a stretto contatto con la natura da quattro anni a questa parte dalla cooperativa agricola forestale Ecol forest, che ha in gestione 90 ettari del Sic (Sito di interesse comunitario) Bosco Faeto — Monte Cornacchia. Quest'ultimo è il monte più alto di Puglia, con i suoi 1.151 metri di altezza, abitato da lupi e cinghiali, osservato dall'alto dal nibbio reale e dal picchio.
Daunia avventura è invece la costola di Ecol forest che si occupa proprio di diffondere il rispetto della natura attraverso il divertimento: sport all'aperto e bosco didattico, percorsi acrobatici sugli alberi e ora anche alloggi notturni. E costa poco, occupare una casa sull'albero: 15 euro a notte per i bambini fino ai 10 anni, 30 per gli adulti. Le strutture a disposizione sono quattro, una è pensata per una coppia, le altre per famiglie con due bambini o per tre adulti. Ci sono bagni per lavarsi — sono quelli del parco — e nel prezzo è incluso tutto il necessario per il soggiorno: sacco a pelo, materassino, lampada interna e sacca con acqua per l'igiene personale. La prenotazione include anche la "prima colazione di montagna" (info 0881.61.32.90 e 342.372.08.82), e la sera è possibile avvicinare la propria auto o la moto alla casa affittata, per sentirsi più sicuri. L'elenco dei servizi assicurati dimostra che l'idea di passare una notte nel bosco piace non soltanto agli appassionati di campeggio o di avventura, che quell'attrezzatura dovrebbero possederla, ma anche a chi non ha alcuna esperienza di contatto diretto con la natura.
Infatti le richieste strane non mancano: prima di prenotare gli utenti chiedono se possono portare con sé cuscini e coperte per le temperature rigide, ma anche se c'è la possibilità alloggiare con i propri animali domestici. «La cosa più assurda che ci hanno chiesto? Se c'era una cucina nella struttura. Eppure è ben chiaro che ci troviamo in un'area in cui vige il divieto assoluto di accendere fuochi», dicono i gestori. Meglio affidarsi totalmente a chi il bosco lo conosce, e per i più coraggiosi Daunia avventura mette a disposizione un'amaca, per addormentarsi guardando il cielo stellato. Finora Bed&Tree ha conquistato i turisti italiani — mentre il parco è frequentato ogni anno anche da stranieri — e l'obiettivo è quello di aumentare il numero di alloggi: l'idea piace soprattutto a coppie giovani e famiglie, che di solito si fermano per due notti al massimo, visto che non è previsto il servizio doccia.
Questo tipo di vacanza alternativa, vissuta sospesi a qualche metro di altezza, intriga anche altri posti, in Puglia: circa un anno fa Bari ha accarezzato l'idea nella pineta San Francesco. Un progetto che è stato affidato a una cooperativa di Udine — che si è aggiudicata un bando Sac di 80mila euro — ma che non è ancora partito.
</doc>
<doc id="181" genre="journalism" gender="?">
UN ARCOBALENO PER DIRE NO ALL'OMOFOBIA
LA legge regionale contro l'omotransfobia è ancora un miraggio, in Puglia. Ma il relativo disegno di legge ha compiuto un nuovo, faticoso passo. "Votoarcobaleno" è la piattaforma web sulla quale i consiglieri regionali potranno esprimere il proprio sostegno al ddl contro l'omotransfobia, già approvato nei mesi scorsi dalla giunta e ora al vaglio del consiglio regionale. L'iniziativa, promossa da Arcigay e Rete Lenford, sarà online nei prossimi giorni. E risponde così a quello che associazioni e centri antiviolenza ritengono un «tentativo di affossamento del ddl in atto nel consiglio regionale pugliese, le cui commissioni sono chiamate ancora a esprimere i pareri». Le realtà Lgbtq sono allarmate.
Valentina Vigliarolo, presidente Arcigay Bari, ricorda a proposito il parere di legittimità acquisito dall'ufficio legislativo del consiglio regionale, che «rileva profili di incostituzionalità nella legge».
«Non ci sono - precisa - e intendiamo denunciare come esso rappresenti un evidente e strumentale tentativo politico di ostacolare l'iter di approvazione del ddl, già approvato dalla giunta e contenuto nel programma di governo». A dar voce alla posizione della Regione la consigliera Titti De Simone: «Confermo l'impegno del governo regionale, disponibile a ragionare su eventuali modifiche».
</doc>
<doc id="182" genre="journalism" gender="?">
UN'OLIMPIADE IN TRE LOCALITÀ LA PAURA DI DIRE MILANO 2026
Finalmente ci siamo, ma a cosa stiamo arrivando? Ad una candidatura diffusa che prenda il meglio dalle tre proposte italiane, da Cortina, Milano e Torino, precisa il Coni ormai al mese di agosto, all'inizio della settimana in cui sarà reso noto il nome della città candidata ad ospitare le Olimpiadi invernali del 2026. Quando la querelle è chiara ormai da mesi, nella sede di Casa Italia a PyeongChang già a febbraio si stringevano mani e si riabilitava presso il Cio il Paese che due volte aveva "tradito", ritirandosi a un passo dal traguardo per il 2020 (no del governo Monti) e il 2024 (sindaca Raggi). E per riuscire in un'operazione così spericolata serviva proporsi al Cio con qualcosa di veramente allettante. Non la fotocopia di un'edizione, pur splendida, già vissuta vent'anni prima (la Torino del 2006) né un format "montanaro" e talvolta scomodo, pur nella magnifica cornice delle Dolomiti che sovrastano Cortina, sede dei Mondiali di sci alpino 2021.
Dunque l'Italia è stata "perdonata" quando si è cominciato a parlare di Milano, che scaltramente ha inserito nel suo dossier "gioielli" per il Cio che vuole progetti sostenibili, investimenti tradotti in legacy, ma anche un ritorno di immagine mondiale: una Medal Plaza in piazza Duomo, una fan zone al Castello Sforzesco, una discesa libera che vale Kitzbühel sulla Stelvio di Bormio, e implicitamente una pagina vuota su cui andavano scritti i nomi degli impianti piemontesi mancanti, riportati alla vita dopo essere stati in parte dismessi dopo il 2006. Adesso, a cinque mesi dalle Olimpiadi coreane, siamo ancora qui a parlare di candidatura diffusa per rispettare delicati equilibri politici, che non scontentano Lega da una parte e M5S dall'altra, ma certo non aiutano in sede Cio. Mentre le altre nazioni sanno già da mesi chi si presenterà (rischiando di perdere se l'Italia riuscirà a mettere insieme una sfida sensata): il Giappone ha Sapporo, il Canada Calgary, la Svezia attende le elezioni con Stoccolma, la Turchia tenta la sua corsa impossibile con Erzurum. Le Olimpiadi sono la creatura del Cio, che esige il nome di una sola città come brand di un'edizione olimpica, ma in Italia ancora si teme di parlare di Milano 2026. Preferendo il volemose bene in una vigilia in cui, ancora ieri, la sindaca Appendino sosteneva che Torino è la "candidatura più forte", il governatore del Veneto Zaia spingeva per Cortina. È tempo di spiegare come si vince, coraggio.
</doc>
<doc id="183" genre="journalism" gender="?">
Uccisa dal pullman turistico rabbia e dolore per Caterina E l'incrocio resta incustodito
Nessun vigile all'incrocio. Nessun limite di velocità e ancora nessuna restrizione sulla viabilità di Corso Vittorio Emanuele II dove lo scorso giovedì Caterina Pangrazi, una studentessa di 22 anni, è stata travolta e uccisa da un pullman turistico mentre attraversava la strada.
Di quella tragedia restano i fiori che gli amici hanno attaccato sul semaforo pedonale e sul marciapiede, la sua foto attaccata alla vetrata di un negozio e tanta rabbia. Perché la morte della studentessa rischia di finire, come tante vittime della strada, nel dimenticatoio. I pullman turistici continuano infatti a sfrecciare lungo Corso Vittorio Emanuele e i taxi sulla preferenziale. Un via vai incessante in attesa che il nuovo piano per la circolazione dei torpedoni stabilito dal Campidoglio venga attivato. La stretta sulla nuova gestione — che vieterà i transiti senza regole nella Ztl — sarebbe dovuta entrare in vigore a luglio. Ma, per consentire agli operatori turistici di adeguarsi, bisognerà attendere ancora il prossimo 1° gennaio. Intanto proprio ieri mattina nella basilica di San Lorenzo in Lucina sono stati celebrati i funerali. La folla di amici e parenti della famiglia Pangrazi ha occupato ogni angolo della chiesa. All'ingresso, un tappeto di corone di fiori bianchi: margherite, gigli e rose. Poi tantissime foto e bigliettini delle amiche che non si rassegnano alla perdita improvvisa: "Lei era entrata in quella parte del cuore dove ci sono le cose più buone — hanno scritto — quella simile ad una credenza di dolci dove c'è la Nutella, i biscotti, le merendine; quell'angolo di cuore dove quando uno ci entra, succeda quel che succeda, da lì non uscirà più".
Stretti nel dolore i genitori e i quattro fratelli minori, Maria, Benedetta, Giulio e Marco. «Sei stata un'amica preziosa, umile e leale» ha ricordato l'amico Luca: «solo il giorno prima eri venuta a trovarmi a lavoro per prendere un caffè. Eri felice per il 30 che avevi preso all'ultimo esame e non vedevi l'ora di partire con Matteo. Eri ostinata ma quando eri nel torto, avevi l'umiltà di saper tornare sui tuoi passi. Mi hai insegnato a vivere l'attimo e a lasciare indietro tutto quello che non poteva rendermi felice. Cate non ti dimenticherò mai».
Straziante il saluto delle amiche che le hanno dedicato una poesia. E del fidanzato: « Per oggi era fissata la partenza per quel viaggio che tanto volevamo fare, il nostro primo viaggio — ha ricordato tra le lacrime — per il nostro anniversario mi hai scritto un biglietto "per tutte le volte in cui sei stato la mia casa, io voglio essere per te la luce, la tua bussola". Cate, per me sarai sempre la mia luce e io non smetterò mai di aspettarti. Vienimi a trovare quando vuoi, ci sarò sempre per te: sarò per sempre la tua bussola».
Il papà ha infine concluso la celebrazione ricordando così la figlia: « Caterina era una persona speciale. Una ragazza che appena la conoscevi lo capivi che aveva una marcia in più. Abbiamo fatto insieme un percorso, 22 anni per vederla crescere e diventare una ragazza. Era ostinata e intelligente. Ma anche sensibile e altruista. Per i suoi 18 anni le ho regalato un anello con un'incisione " libera e felice".
E così ora la voglio ricordare, libera e felice. Come le abbiamo insegnato crescendola ogni giorno. La domenica a casa nostra — ha raccontato ancora — c'è sempre la tavola apparecchiata per otto persone e il suo posto era a capotavola. Caterina farà sempre parte di questa famiglia, di tutti noi che abbiamo avuto il privilegio di conoscerla e amarla».
</doc>
<doc id="184" genre="journalism" gender="?">
Un altro bando ad agosto: Pugliapromozione cerca il dirigente
Una nuova ricerca dopo quella di Ferragosto per la comunicazione sull'ambiente. Ma i requisiti sono molto dettagliati
Pugliapromozione, l'agenzia regionale per il turismo, cerca un dirigente ad agosto. Una figura ben precisa: un esperto in pianificazione strategica, che lavori al fianco del direttore generale per la pianificazione delle attività, la redazione di studi e anche per il Piano strategico del turismo, che attualmente viene coordinato da Luca Scandale. Le domande possono presentarsi entro la giornata di domani per ambire a un contratto a tempo determinato: ha una durata di cinque anni, con un compenso totale di quasi 384mila euro ( 76mila 722 euro all'anno).
Mentre il bando di Ferragosto per l'istituzione di una short list a supporto del piano di comunicazione settoriale sulle tematiche ambientali spiccava per vaghezza — l'esperto di comunicazione, per esempio, non doveva essere necessariamente iscritto all'Ordine dei giornalisti: bastava anche una laurea in architettura o in belle arti — stavolta i requisiti sono molto precisi: il candidato dovrà avere una laurea in giurisprudenza o in economia e poi una provata esperienza nella pianificazione strategica per enti pubblici (almeno un quinquennio). In alternativa, bastano la specializzazione professionale — anche tramite master o dottorati — oppure la docenza universitaria.
Il Piano strategico del turismo è attivo già da due anni. Perché cercare il dirigente ora? « L'agenzia è carente di figure professionali — spiega il direttore Matteo Minchillo — Da poco abbiamo stabilizzato 13 persone che erano a tempo determinato dal 2012. Abbiamo fatto anche un concorso per 25 unità e siamo arrivati ad assumerne 40, sempre a tempo determinato » . Minchillo precisa anche che l'incarico al futuro dirigente durerà per ora fino al 2020, perché vincolato al bilancio pluriennale e alle risorse Fesr, ma è prorogabile fino a cinque anni. C'è da precisare però che la carenza di Pugliapromozione passa prima di tutto dalla figura del direttore generale: non c'è dal 2015, ovvero da quando il governatore Michele Emiliano preferì nominare un commissario alla guida dell'agenzia, Paolo Verri. E non c'è tuttora: Minchillo continua a essere direttore ad interim ormai da quasi tre anni.
«Il mio obiettivo è dare stabilità a Pugliapromozione — spiega lui — Per ora sono l'unico dirigente. Ma il prossimo gennaio ci sarà un avviso per due nuovi dirigenti, figure amministrative. Fra tre-quattro anni sarà necessario un ricambio del personale e quindi si devono preparare dirigenti specifici per il turismo ». Fra cui quello in pianificazione strategica, necessario perché « manca una figura di coordinamento ».
</doc>
<doc id="185" genre="journalism" gender="?">
Un tappeto rosso solo di donne # MeToo conquista anche Cannes
La marcia delle donne del cinema si consuma sulle scale della Montée des marches in abiti scintillanti e tacchi a spillo. Ma anche sullo schermo del Grand Theatre Lumière: in scarponi da soldato e fazzoletto in testa ci sono le guerriere curde celebrate in Les filles du solais.
Eva Hussein è la prima delle tre cineaste in gara quest'anno. Si presenta alla prémiere con un abito scollato e un ragazzino in braccio: « Mio figlio è abituato a stare con me quando lavoro» racconta. Dietro le altre camminano sottobraccio, divise in file. Salgono i gradini tenendosi per mano, si abbracciano, sorridono, si cercano. Sono 82 e rappresentano gli altrettanti film delle registe chiamate in concorso in settant'anni di Festival. I colleghi maschi sono stati 1688. Rappresentano tante generazioni di cinema, Helen Mirren e Claudia Cardinale, Salma Hayek, e Marion Cotillard, Kirsten Stewart e Lea Seydoux. Per l'Italia ci sono Jasmine Trinca, Alba e Alice Rohrwacher. La regista di Le meraviglie e la collega libanese Nadine Labaki sono le altre due cineaste che fanno sperare quest'anno in una seconda Palma d'oro femminile, un quarto di secolo dopo Lezioni di piano. Alla presidente di giuria Cate Blanchett e alla grande regista belga Agnès Varda spetta leggere la dichiarazione comune: « Le donne non sono una minoranza nel mondo, come farebbe pensare lo stato della nostra industria. Ciascuna di noi lotta ogni giorno, ma insieme oggi, su questi gradini, vogliamo mostrare la determinazione a cambiare le cose, non solo nel cinema. Vogliamo che le istituzioni si impegnino a cambiare, vogliamo trasparenza nella scelta dei ruoli di potere, parità salariale, un ambiente corretto. Che il mondo del lavoro rispecchi la diversità della società in cui viviamo oggi. E che a tutte noi sia permesso di progredire, fianco a fianco con i colleghi uomini».
L'iniziativa è firmata dal collettivo francese 50/50x2020, con Time's up e gli altri movimenti nati per aiutare le donne vittime di molestie sessuali dopo lo scandalo Weinstein. Cate Blanchett ha dichiarato nei giorni scorsi: « Servono le dichiarazioni, ma soprattutto gli atti concreti e specifici». Anche se ha chiarito che le registe in gara saranno valutate esclusivamente per il valore artistico dei film.
Qualcosa si sta muovendo anche al Mercato: crescono i film con protagoniste donne e la spy story 355 prodotto da Jessica Chastain (con Marion Cotillard, Lupita Nyong'o e Penelope Cruz) sarà distribuito in Usa dalla Universal. La Cruz dichiara di aver avuto la stessa paga del marito Javier Bardem per il film girato insieme Everybody knows. Anche il gala benefico dell'AmfAR quest'anno verrà gestito collettivamente da 25 attrici.
Il Festival di Cannes ha giocato la carta del pragmatismo, distribuendo un volantino con un papillon nero e un numero di telefono anti- abusi e lo slogan: « Comportamento corretto richiesto » . «Sappiamo che sono arrivate chiamate e le prime denunce», ha detto il segretario di Stato francese per l'uguaglianza di genere, Marlene Schiappa. Il governo francese ha presentato la proposta di legge che mira a inasprire le pene per la violenza sessuale, prevede il reato di oltraggio sessista e estende a trent'anni la prescrizione per i reati sessuali. Oggi il ministro della cultura Françoise Nyssen presenterà, con la collega svedese Alice Bah Kuhnke, un piano per finanziare giovani cineaste di tutto il mondo. Domani è previsto il raduno dei movimenti: 5050x2020 per la Francia, Time's up per Usa e Gran Bretagna, il Greek Women's wave, lo spagnolo CIMA e l'italiano Dissenso comune.
</doc>
<doc id="186" genre="journalism" gender="?">
Una torta e gli allenamenti sul ghiaccio la squadra da sogno della Corea unita
Una torta alla crema guarnita con fragole, ciliegie e acini d'uva, una festa di compleanno, gli applausi. Sembrano una famiglia, una squadra, quel che cercano di essere nonostante siano divise da uno dei confini più militarizzati al mondo.
Eppure, nel centro nazionale di hockey su ghiaccio di Jincheon, si vivono momenti così, di incredibile normalità e fratellanza tra le giocatrici coreane del nord e del sud, di Pyongyang e di Seul, avvicinate dal progetto di una squadra della Corea unita in campo tra pochi giorni alle Olimpiadi invernali di PyeongChang. A sud, negli avveniristici palaghiaccio sul Mar del Giappone che un paio di mesi fa erano associati a una tensione prebellica mai così alta in un'edizione olimpica recente. Quando Kim Jong-un e Donald Trump si sfidavano con il linguaggio dei missili intercontinentali. Quando la Corea del nord aveva rinunciato ad iscrivere la coppia di pattinatori che si era qualificata sul campo, facendo intuire un boicottaggio come trent'anni fa in occasione dei Giochi estivi di Seul. Ai tempi di Kim Il-sung.
Poi, all'improvviso, la svolta. E le prime immagini a dimostrare che gli accordi tra sud e nord, con il Comitato Olimpico Internazionale (Cio) a fare da garante, non erano un illusione. Il pullman proveniente dalla Corea del nord, con a bordo le 12 hockeyste di Pyongyang, che varca il confine blindato, l'incontro con le 23 della nazionale del sud che da due anni sta preparando i Giochi in casa, gli abbracci di benvenuto, il grido tutte insieme: "We are one!". I primi allenamenti separati, perché nell'hockey su ghiaccio ci sono sincronie tra reparti che non s'improvvisano, solo più avanti ci saranno i primi test unificati.
Jin Ok è una veterana di sei mondiali con la maglia della Corea del nord, s'è trovata a compiere i suoi ventott'anni nel ritiro di Jincheon. Ma l'evento non è rimasta all'interno della piccola comunità di Pyonyang, tra le compagne arrivate in pullman col logo DPR sulla tuta: repubblica democratica popolare. In attesa di indossare le stesse maglie con il logo della penisola coreana, le giocatrici del nord e del sud si sono strette come un'unica squadra attorno al taglio della torta, e per Jin Ok sono arrivati i fiori del capodelegazione di Seul.
Frammenti di pace. Aveva storto un po' la bocca il coach della Corea del sud Sarah Murray, canadese. Per lei il livello delle ragazze del nord era troppo basso, e avrebbe creato scontento tra le legittime titolari. Ma la portata di questa squadra unita va ben al di là dello sport. Secondo alcuni, sconfina nella propaganda, e infatti il presidente Moon Jae-in è sceso per la prima volta sotto il 60 per cento di gradimento in seguito agli accordi preolimpici. Sondaggi da rivedere durante, e sopratutto dopo le Olimpiadi.
Ma intanto, accantonato per un momento il truce periodo delle minacce nucleari, arrivano le immagini di questa torta che fa da antipasto a quel si spera di vedere a PyeongChang, a partire dalla cerimonia inaugurale del 9 febbraio in cui, dopo le prime 91 nazioni, sfileranno per ultimi mano nella mano atleti del sud e del nord. Dietro un'unico emblema, la bandiera della penisola, sulle note non di un inno nazionale, ma di "Arirang", una canzone popolare.
</doc>
<doc id="187" genre="journalism" gender="?">
Uno sguardo da straniero su Palermo
"Lavori in corso" del fotografo tedesco Stefan Koppelkamm racconta una città in trasformazione e in bilico tra vecchio e nuovo
L'ouverture è un ficodindia, simbolo e archetipo di questa terra: figura talmente emblematica che in passato accadeva che qualche fotoreporter se la portasse appresso, quando occorreva documentare con uno scatto sintetico un delitto di mafia, inscrivendo un corpo straziato dalla lupara in un paesaggio inconfondibile. Ma qui l'intrico fittissimo di pale e di spine occupa l'intero campo visivo, non lasciando trapelare nulla.
L'identità è rivelata e insieme nascosta. Incunearsi in essa per oltrepassarne il limite e scorgerne l'oltre potrebbe essere doloroso.
Così, con questo muro vegetale abbarbicato sul Monte Pellegrino, si apre il libro del fotografo tedesco Stefan Koppelkamm "Palermo lavori in corso" (edizioni Hatje Cantz, Berlino).
Un libro che insieme al linguaggio universale delle immagini accosta anche un breve resoconto scritto in tre lingue (tedesco, italiano e inglese) come certe lapidi archeologiche predisposte alla decriptazione comparativa.
Ne risulta un palinsesto sinottico che raccoglie il senso di una città plurale e contraddittoria dove il nuovo e l'antico si mescolano, imbrattandosi a vicenda, e la storia sembra talora accelerare nel ristagno di un ritardo abissale.
La città, come la morte, è sempre al lavoro. Si corrompe e si trasforma. Si rinnova mentre invecchia in un work in progress sospeso in un tempo apparentemente immobile, ma in realtà faticosamente in evoluzione.
Un fil-rouge di questa commistione è la cartellonistica pubblicitaria che intermezza i ruderi della città ridotta a brandelli o l'eros consumista che fa capolino dagli scorci più degradati.
Se i "lavori in corso" sono spesso fittizi, come rivelano certe inamovibili impalcature o gru che ormai da molti anni fanno parte del paesaggio, reale e incessante e il fermento o la corruzione del tessuto urbano.
Koppelkamm non è di quei fotografi che indulgono al folclore o ripercorrono repertori tradizionali. Studia lo spazio urbano con un occhio che si potrebbe dire inclemente, se invece non rivelasse, al di là delle apparenze, una sollecita empatia.
Raramente le sue fotografie mostrano un compiacimento estetico né mai concedono campo a uno sguardo incorniciante o al diletto contemplativo del turista.
Ogni immagine contiene una fitta, uno spasimo, una contrazione.
Oppure un dettaglio rivelatore, un contraltare prosaico o incongruo.
Il passo ossimorico di una città metamorfica che ora cede alla sua devastazione e ora resiste e difende il suo mistero e il suo incanto.
Koppelkamm testimonia di questo scempio e di questa indefettibile volontà di conservazione identitaria.
Ma nell'insieme il suo discorso è una esplicita dichiarazione d'amore o almeno di seduzione: «Ci sono città il cui solo nome basta a esercitare un fascino irresistibile», città evocative che «promettono alla nostra fantasia più di quanto la realtà sia in grado di offrire». Città, insomma, che attraggono e poi deludono, perché le aspettative ipotetiche sono superiori all'esperienza reale.
«Con Palermo mi è successo esattamente il contrario: ciò che nella mia immaginazione collegavo alla città mi dava piuttosto un senso di inquietudine». E d'altronde egli non prova nemmeno a dissimulare uno stupore talora anche critico per certe aberrazioni del disordine palermitano.
Ma circa dieci anni fa, facendo tappa a Palermo in un viaggio verso le isole Eolie, trascorre mezza giornata in città in attesa del traghetto. Come in un film sentimentale, dall'inconveniente scocca una scintilla amorosa: «Durante quel brevissimo soggiorno, Palermo mi conquistò completamente». E come spesso accade, insieme al sentimento era sorto un desiderio di possesso, nella forma del ritratto fotografico.
Ma subito ecco il dubbio che tale impresa sia ormai irrealizzabile, per un eccesso di rappresentazione («Mi sembrava che tutte le fotografie possibili fossero già state scattate»).
Bisogna allora sfuggire alla doppia trappola del dejà vu e degli stereotipi. Ma Koppelkamm rifiuta altresì il fascino pittoresco o romantico delle rovine («mi riesce difficile considerare la decadenza dal punto di vista puramente estetico»). C'è una tensione etica, di ascendenza protestante forse, in un certo suo modo di chiosare la fenomenologia di Palermo.
Koppelkamm si cala nella realtà dei quartieri storici della Palermo popolare con affettuosa complicità. Né tuttavia la sua indulgenza è esente da notazioni dolenti. Il suo è un realismo coinvolto prima ancora che coinvolgente, privo di giudizi moralistici, che sembra ispirato alla scuola del verismo siciliano.
Immagini e parole si collocano sempre al di là della retorica e di un certo trionfalismo. Schivando i luoghi comuni Koppelkamm mostra anche la miseria e nobiltà di una città paziente e operosa, capace di una fondamentale onestà e tuttavia refrattaria alle regole per atavica tradizione.
</doc>
<doc id="188" genre="journalism" gender="?">
Usa, sulla scena del delitto i batteri rivelano il nome dei colpevoli
Il microbioma di ognuno di noi è unico. E può individuarci. Per dimostrarlo un professore ha mandato gli studenti a rapinare case vicine. E li ha incastrati
Mentre Jose Lopez beveva il caffè, due rapinatori entrarono in casa mettendo tutto a soqquadro. La prima stranezza è che, fra i ladri, il professore di Biologia della Nova Southeastern University a Fort Lauderdale, in Florida, riconobbe un suo studente. La seconda è che la polizia arrivò in meno di dieci minuti. Una squadra della scientifica iniziò a raccogliere con grande rapidità campioni da tutte le superfici della casa, incluso il frigo da cui i rapinatori avevano prelevato una lattina di Coca.
Raramente la polizia si impegna così per una rapina in casa. E infatti, più che un crimine, quello avvenuto a casa del professor Lopez nel 2016 era un esperimento scientifico, i cui risultati sono appena stati presentati al congresso dell'American Society for Microbiology ad Atlanta. La tesi dei ricercatori è che i criminali, sulla scena del delitto, non lasciano solo impronte digitali e Dna. Fra le tracce ci sono anche i batteri che normalmente vivono sul corpo. Ognuno di noi ne rilascia in una stanza 36 milioni in un'ora, soprattutto da pelle e naso, ha spiegato ad Atlanta Jarrad Hampton- Marcell dell'università di Chicago, coordinatore del Burglary Microbiome Project. Il progetto è finanziato dal Dipartimento di Giustizia americano e parte dal presupposto che ognuno di noi vive in simbiosi con una comunità di vari trilioni di batteri ( il microbioma) il cui mix è unico e irripetibile. Perfino due gemelli identici condividono il Dna, ma non il microbioma. « I batteri sono una firma che gli individui lasciano negli edifici che occupano», ha spiegato Hampton- Marcell. « Una firma che può servire come indizio nelle indagini poliziesche».
Oltre al professor Lopez, altri nove individui di Fort Lauderdale e Chicago hanno subito simili, strane, intrusioni in casa. A commetterle, quattro studenti delle università locali e un gruppo di poliziotti incaricati di istruirli sulle abitudini più diffuse dei topi d'appartamento (inclusa, pare, quella di dissetarsi dal frigo prima di fuggire). L'analisi dei batteri lasciati dai ladri sulle superfici della casa ha permesso di identificare il colpevole nel 70% dei casi. Troppo poco per poter aspirare già oggi a entrare nei tribunali. Ma abbastanza per affiancarsi ad altre tecniche più consolidate, come quelle delle impronte digitali e del Dna.
Rispetto alla prova del Dna, quella del microbioma non è concettualmente diversa. Sulla scena del delitto un criminale può lasciare capelli come batteri. Entrambi possono essere raccolti dagli inquirenti, portati in laboratorio e messi all'interno di un apparecchio scientifico che fornirà una sequenza genetica come risultato. Diversa però resta l'affidabilità, almeno per il momento, e l'unico crimine risolto con il microbioma finora è avvenuto nella serie tv Csi. Mentre il Dna resta invariabile per tutta la vita, il mix di batteri è il frutto della nostra interazione con l'ambiente. Varia se facciamo un viaggio, andiamo a vivere in campagna, prendiamo un farmaco, adottiamo un animale, baciamo qualcuno o cambiamo dieta. Identificare le singole sottospecie di batteri poi non è facilissimo nemmeno con le tecnologie di oggi. E se i microrganismi lasciati su telefoni, mouse e tastiere sono abbastanza facili da recuperare ( possono permettere addirittura di risalire ai tasti usati), in altre superfici di casa o ufficio potrebbero confondersi con quelle degli altri occupanti. Hampton-Marcell e i suoi colleghi sono comunque ottimisti: «È pur sempre uno strumento di informazione in più » . Il Dna per scopi forensi iniziò a essere studiato negli anni ' 70 per approdare in un'aula di giustizia solo nel 1985. Oggi solo negli Usa è stato usato come prova in 340mila processi.
</doc>
<doc id="189" genre="journalism" gender="?">
VILLA COMUNALE, LA BELLEZZA SOSPESA
Seduto su una delle poche panchine all'ombra ho davanti una sequenza di piani. Il platano ha tronco monumentale e sbiancato, colore e andamento delle nervature sono gli stessi del braccio levato e del drappeggio della statua accostata. Strano movimento di pudore, come a schernirsi in qualche modo, gomito e nodo arboreo praticamente uguali. Uno dei tanti lampioni dorati e affusolati si perde nelle foglie che sotto la luce della giornata fragorosamente estiva elencano tutte le gradazioni del verde. E poi oltre la cancellata disegnata da Mendini: la città, oh da questa visuale un pezzo di cortina stradale fatta di palazzi compatti e regolari, colorati per lo più di ocra con una sezione di rosso. Mi viene in mente "La stradina di Deft", non c'entra niente a prima vista ma Vermeer c'entra sempre e il frammento di vita cittadina ha la stessa atmosfera di tranquilla quotidianità di una mattinata festiva nella Villa Comunale. E poi cosa sono veramente i luoghi se non l'occasione di un viaggio parallelo nelle coordinate dalla propria mitologia personale? Una sonda in pratica, per rievocare. C'è gente. In bicicletta, a piedi, di corsa con i muscoli dei bianchi polpacci tesi e le cuffie nelle orecchie, giovani e padri e bambini col pallone, con maglie colorate e occhiali da sole, giovani mamme o nonne con i capelli viola che spingono carrozzini, badanti con capsule d'oro tra i denti che spingono invece una sedia a rotelle dove una vecchietta elegante e minuta raccoglie tra le rughe del corpo il sole caldo, ed io so che ne trattiene il tepore anche per chi nei letti con le manovelle inconsciamente sogna di fare ancora qualche passo sulla terra, poi i cani, un carlino e un lessie, un pastore tedesco e un maremmano, a guinzaglio o liberi di correre, un uomo seduto sulla panchina con un paio di vaschette da rosticceria sulle gambe lancia qualche briciola ma i cani restano indifferenti e atterrano piccioni e passeri irridenti. I bambini sui pattini gonfi di ginocchiere vanno sulla pista e i genitori parlano tra loro poggiati alla ringhiera o leggono sulle panchine intorno, un pallone rimbalza sul pavimento scabro di tufo con gli interstizi occupati dalle erbe solitarie che se guardi a raso vedi un vero prato. Ma non è tutto perfetto. La musica che viene dagli chalet è assordante e i bidoni della spazzatura schierati sul bordo delle aiuole davanti alle magnolie sono un pezzo irrisolto di realtà. Lasciato il pavimento compatto il tufo polveroso imbratta le scarpe e il vento solleva sbuffi. Il cantiere del Circolo della Stampa progettato da Luigi Cosenza e Marcello Canino nel 1948 sembra abbandonato dentro uno sbrindellato recinto di legno pressato malgrado le sbandierate promesse di restituire all'opera nuova vita, "Biblioteca del mare" o "Museo Dohrn", cose così. La vecchia idea di trasformare la spiaggia di Chiaia in viale alberato viene ripresa da Carlo Vanvitelli nella seconda metà del Settecento quando il quartiere con i suoi nuovi palazzi era ormai per sviluppo e dimensione uno dei dodici della città. Il giardino con le sue prospettive lunghe e prive di punti conclusivi disegnato sulle influenze del giardino francese è uno dei primi esempi di intervento paesistico e ambientale. Così ti metti al centro del viale e oltrepassi con la vista la Cassa Armonica e vai fino in fondo fiancheggiato da araucarie querce e tigli, palme ficus ed eucalipti, e poi alberi del rosario alberi del corallo con i grappoli fioriti e alberi di giuda con i baccelli rossi attaccati ai rami. Fino alla città da un lato e dall'altro. La Cassa Armonica, appunto, progettata da Enrico Alvino maestro del liberty napoletano, dove due ragazzi si baciano languidamente come il sole richiede filtrando e facendo colare tra i vetri colorati sfumature di viola e giallo. Quando esco fuori mi imbatto nei preparativi da fiera. Sul marciapiede tra i platani e la cancellata altri padri portano i figli sulle motorette elettriche mentre su quello a mare gli ambulanti stanno montando le postazioni per borse scarpe cover oggettini e cianfrusaglie varie. Le barche a vela solcano le acque spinte dalla segreta e inesauribile pulsione del viaggio e in ogni riverbero di luce che brilla intorno allo scafo si specchia un po' della stessa città. Portano traccia della continua frenesia di ogni partenza e ritorno ben sapendo che qualsiasi istante dell'esistenza nella sua spietata transitorietà è anche attesa di un sé stesso che alla fine del viaggio si disvelerà. È proprio una certa sospensione il dono che offre il luogo punteggiato dall'arancio della sterlitzia e incastonato tra città e mare. Epperò a captare i discorsi è solo l'attesa per la partita dell'anno.
</doc>
<doc id="190" genre="journalism" gender="?">
VILLA ORO, LA BIANCA REGINA DISTESA
Una pioggerella sottile e minuziosa traccia infinite righe sull'aria incolore. Il mattonato rosso della terrazza è ricoperto da un velo d'acqua dove si specchiano le ombre sfrangiate dei pitosfori allineati. Ma se guardi bene in una rara chiazza appena rischiarata dal lembo di luce sfuggito al grigiore del cielo riconosci il riflesso della sagoma geometrica della casa. Oltre i tubolari bianchi della ringhiera la vista scavalca tutto il resto e approda come un navigante all'isola adagiata sull'orizzonte e sui fianchi del Vesuvio annegato nella nuvolaglia nera. È la giornata giusta per visitare Villa Oro. Il paesaggio generosamente si è spento e così non ti è consentito rimanere accecato dalla gran luce del golfo: non puoi evitare di fronteggiare, e forse capire, la vera insostenibile potenza, sua e dell'architettura. Una semplice porta, diresti anonima, ritagliata nel muro bianco che asseconda l'andamento della stradina di accesso appena sotto via Orazio introduce nella casa. Sì lo so, avrebbe dovuto essere una grande parete di vetrocemento, ne è presente un pezzo sul lato. Vedo anche le inevitabili macchie di umidità sull'intonaco. Ma tutto ciò oggi non conta. Il lotto di appena cinquecento metri quadrati è una lingua di suolo stretta e allungata sulla cima del costone di tufo poroso e sfaccettato alto quaranta metri sopra Largo Sermoneta. Il progetto ne asseconda le geometrie. E così appena dentro ti ritrovi nel mezzo della sequenza di spazi domestici, uno nell'altro a destra e a sinistra, senza corridoi ma interconnessi tramite scale. Viene in mente il "raumplan" di Loos, ma non c'è modo. Di fronte, incorniciati nel disegno degli infissi, il vecchio cielo e il mare di mercurio vogliono attenzione. Ho sempre guardato a Villa Oro da giù. Come a una specie di bianca regina distesa. Più o meno dalla fontana del Sebeto con la linea grigio blu che divide cielo e mare alle spalle, le bacinelle dei pescatori colme di cozze, uno o due gabbiani che urlano in cielo prima di atterrare in una pozza fangosa alla ricerca di cibo. Un movimento dal fuori fino alla volumetria dell'edificio. Questa visione di oggi, in un certo senso opposta, dovrebbe chiudere il cerchio. E invece no, lo apre. Perché non è che sia semplicemente una finestra affacciata sulla vastità del mondo lì davanti. Ce n'è un altro anche di qua. Non so, mi sembra una membrana tra un universo e l'altro. Due pezzi di mondo che si guardano, ecco cosa. Non è solo architettura. I proprietari amano profondamente la casa, si vede dai gesti e dalle parole. Dalle storie che raccontano. Si vede dall'accoglienza. E questo è il punto. Progettata da Luigi Cosenza con la collaborazione di Bernard Rudofsky per il lungimirante Augusto Oro, impregnata di cultura modernista mentre nella città si facevano ancora colonne e capitelli, fu realizzata dal 1934 al 1937. Dunque è una storia di giovani, trenta trentacinque anni, esuberanti nemici dell'enfasi e del dogmatismo. Quindi è storia di sogni. Ma i veri sogni sono quelli che hanno radici, li fai nel dormiveglia quando la luce comincia a filtrare tra le stecche delle persiane e ad una ad una elenca ogni cosa intorno a te. Allora un velo di coscienza te ne fa seguire la trama fino a pensare di orientarne il percorso. Qui ci sono le radici solide del mediterraneo. E il filtro stretto di un pensiero intelligente spietato e critico. Il cielo si è rischiarato e una luce perlacea si spande poco a poco sul pavimento di travertino, sulle venature alternate delle lastre e sui buchi, sulle librerie incassate nello spessore delle pareti, sui pilastrini sottilissimi dentro e sul terrazzo. La stessa luce entra dal vetrocemento in cima alle scale e cola sui gradini come un tappeto, entra dalle finestre delle camere superiori protese verso il paesaggio. Mentre questa luce fa il suo lavoro penso alla felice relazione tra due polarità che sentono di poter e dover fare un tratto di percorso insieme, fino ad un territorio che non pre-esisteva nell'immaginario dell'uno né dell'altro. Questa è la meraviglia dell'architettura. Dell'opera in genere. Su questo lacerto di suolo PRIMA non c'era NULLA. Ma la storia non finisce lì. Mi accompagnano i figli di Cosenza. La figlia dell'antico proprietario ci offre il caffè. La casa ti fa sentire al centro di qualcosa, disponibile e chiara. Luigi Cosenza comprò un leone per ventimila lire e lo portò a casa. Ci andava in giro e ci sono fotografie dove l'animale si lascia accarezzare. Mi dice Giancarlo che il padre senza timori aveva "costruito" il suo leone.
</doc>
<doc id="191" genre="journalism" gender="?">
Vaccini, quasi 300mila firme contro l' "obbligo flessibile": l'appello delle mamme di bimbi immunodepressiVaccini, quasi 300mila firme contro l' "obbligo flessibile": l'appello delle mamme di bimbi immunodepressi
Il manifesto della campagna #iovaccino 
Martedì la petizione partita dal Piemonte sarà spedita al Parlamento: "I nostri figli non possono rischiare la vita entrando a scuola"
Oltre 281mila firme per bloccare l'"obbligo flessibile" deciso dal governo giallo-verde sui vaccini. Le mamme dei bambini immunodepressi, che hanno lanciato la petizione online contro le concessioni ai "no vax" che rischiano di vanificare l'obbligo vaccinale, martedì spediranno la raccolta di sottoscrizioni ai parlamentari "per evitare che le novità annunciate dalla ministra Grillo entrino a far parte del Milleproroghe decretando di fatto l'impossibilità per i nostri bambini di frequentare la scuola".
A lanciare l'iniziativa era stata Roberta Amatelli, mamma di Viola, una bimba di tre anni che, dopo un trapianto di fegato subìto quando aveva appena 8 mesi, è immunodepressa e non può essere vaccinata. Se dovesse ammalarsi di una qualche malattia infettiva, come morbillo o varicella, per lei i rischi sarebbero molto gravi. "Viola deve iniziare a settembre la scuola materna a Terruggia, il comune dell'Alessandrino dove viviamo - racocnta la mamma - C'è una sola sezione e non si può avere la garanzia che mia figlia finisca in una classe con solo bambini vaccinati. Io vorrei mandarla a scuola, ma senza la certezza che sia protetta ho troppa paura per la sua salute".
Come Roberta decine di altre mamme, in queste settimane, si sono mobilitate per chiedere al governo di non fare marcia indietro rispetto alla legge Lorenzin che, prevedendo l'obbligo vaccinale per l'iscrizione scolastica, dava maggiori garanzie sull'immunità di gregge per quei bambini che, pur volendo, non possono essere sottoposti ai vaccini. "Martedì manderemo la nostra petizione con posta certificata ai componenti del governo e del Parlamento - spiega Roberta Amatelli - speriamo davvero che ci ascoltino". 
Intanto, a due settimane dall'inizio della scuola, la Regione ha diffuso una circolare per dare istruzioni ai presidi preoccupati dalla situazione di incertezza. Gli annunci del governo sull'"obbligo flessibile", infatti, non sono ancora stati inseriti in alcun provvedimento legislativo e la legge in vigore resta la Lorenzin, seppur corretta in parte dalla circolare ministeriale di luglio che non prevede più la decadenza dell'iscrizione da asili e scuole dell'infanzia per i bambini non i regola. In Piemonte, dove la giunta Chiamparino studia anzi una legge per rafforzare l'obbligatorietà, però c'è un paletto in più: i bambini sotto i sei anni dovranno comunque dimostrare entro il 31 dicembre di essersi vaccinati.
</doc>
<doc id="192" genre="journalism" gender="?">
Viaggi e consumi di Natale battono il timore di attentati
ROMA.
Non sarà un Natale di "guerra." Gli italiani non si faranno mancare regali e cenoni e ben 11,6 milioni si metteranno in viaggio. Più di quanti si siano spostati nel Natale del 2007, quando la crisi economica non aveva ancora morso. Destinazione Italia per i più, ma anche Europa, segno che gli attentati di Parigi non hanno frenato la voglia di spostarsi.
E' quanto emerge da una ricerca fatta da Confesercenti in collaborazione con Swg, che indica, tra l'altro, un aumento della spesa complessiva per le Feste. Se ne andranno circa 25,6 miliardi, quasi un punto percentuale in più rispetto al Natale 2014. «Segnali positivi che ci auguriamo siano di ripresa vera», ha detto Massimo Vivoli, presidente dell'associazione degli esercenti.
Non tutti però spenderanno di più. Quasi metà degli italiani (il 46%), dichiara che sborserà meno di quanto ha fatto nel 2014 per preparare la tavola e mettere i doni sotto l'Albero. Un buon 40 per cento riciclerà i regali che ha ricevuto.
La crisi si fa ancora sentire al Sud e in alcune famiglie, se è vero che per molti (il 61%), la tredicesima se ne andrà in rate del mutuo, spese fisse e conti da saldare. Anche la scelta del regalo sarà oculata. Vola l'e- commerce (più 20%), soffre la grande distribuzione, mentre resistono le vendite di mercatini e, per risparmiare, dei piccoli esercizi gestiti da stranieri. Sotto l'albero il regalo più diffuso sarà il buon cibo, che andrà a riempire le tavole del Cenone di Capodanno, che gli italiani festeggeranno a casa, solo il 10 per cento andrà al ristorante.
A conti fatti un italiano su tre spenderà non più di cento euro per i regali, uno su dieci 400, mentre solo uno su cento sfonderà il tetto dei mille euro. Per regalare cosa? Cibo (77%), libri, vestiti, giocattoli, cosmetici e prodotti tecnologici, smartphone e tablet in testa.
</doc>
<doc id="193" genre="journalism" gender="?">
Viaggio nella politica Carosello dove la realtà è prodotta a uso e consumo degli elettori
Il saggio di Fabio Martini esamina il rapporto di ferro tra governo e propaganda. A partire dal Ventennio fascista per arrivare all'era della post-verità e al controllo del web
«Per ogni elettore, una realtà diversa: à la carte »: eccolo qui il futuro, anzi probabilmente anche un pezzo di presente, prospettato da Fabio Martini, inviato della Stampa e autore di La fabbrica delle verità (Marsilio). Un saggio che parla del rapporto di ferro tra politica e propaganda, partendo dal Ventennio fascista finendo con l'era della post-verità di Matteo Renzi e Beppe Grillo. Non a caso il sottotitolo è "l'Italia immaginaria della propaganda, da Mussolini a Grillo". Di volta in volta, nel mentre nello scenario irrompevano nuovi mezzi di comunicazione (la radio, il cinema, la televisione, il web) oltre ai vecchi giornali di carta, il potente di turno – o il blocco di potere di turno – ha tentato di fare politica utilizzando le leve di comando per orientare i media. Martini lo racconta bene e il suo studio è sì politico ma anche storico. «Nel corso dei decenni i leader di governo hanno ciclicamente fatto leva su tre stati d'animo. L'ottimismo e l'autopromozione; il vilipendio del nemico; l'alimentazione della paura», scrive il giornalista. Durante il fascismo, ad esempio, la cronaca nera non doveva trovare spazio sui giornali. Bisognava dare l'immagine di un'Italia sicura, pacificata, con i treni che partivano in orario e dove si potevano lasciare le chiavi di casa attaccate alla porta. Finita la guerra e la dittatura, la preoccupazione della Democrazia cristiana è la stessa: non dare spazio ad alcun disfattismo, e per questo il neorealismo del cinema italiano, celebrato all'estero, veniva visto come una minaccia. Raccontare la realtà significava giocoforza, volenti o meno, fare una critica sociale: troppo pericoloso, un assist ai comunisti. A proposito di cinema, Martini racconta come e perché a un certo punto buona parte di quel mondo simpatizzò con la sinistra. Il sistema censorio messo in piedi dai governi democristiani era implacabile e anche l'uso di alcune parole poteva venire contestato. E così produttori, registi e attori, esausti dal dover cambiare sceneggiature e tagliare scene, finirono quasi per reazione a orbitare attorno al Pci. Dietro ad ogni leader c'è anche un comunicatore, un precursore dei tempi: una personalità capace di intuire le possibilità offerte dai mezzi di comunicazione. Non c'è speranza per alcuna propaganda di successo senza prima, appunto, una intuizione. E così investire sulla Rai fu sicuramente una chiave del consenso per la Dc, in bilico tra la difesa dei valori cristiani e le necessità di un Paese in crescita che doveva, poteva e voleva poter cominciare a godersi la vita. Così come lo fu poi dopo per Silvio Berlusconi, autentico fuoriclasse sin dal suo discorso iniziale: «L'Italia è il Paese che amo…».
Ma ogni propaganda, spiega Martini, prima o poi sfugge di mano e porta il conto. Se ne accorse la Dc con il referendum sul divorzio. Gli italiani erano cambiati, evocare la paura sembrò non funzionare più: paradossalmente fu l'effetto Carosello, nato nel 1957. Il miracolo economico cioè che trasforma abitudini e modi di pensare. Per passare ai tempi recenti, l'ottimismo esasperato di Matteo Renzi diventa esasperante, chiaramente posticcio. Gli italiani se ne rendono conto e lo puniscono lo scorso dicembre. Il domani però è ancora più inquietante: grazie alla Rete e alle informazioni che spontaneamente le affidiamo, è possibile fare uno screening su una vasta platea elettorale. E dare in pasto ad ognuno ciò che più ci aggrada. Singoli consumatori di uno spettacolo chiamato "politica".
</doc>
<doc id="194" genre="journalism" gender="?">
Vietato portare più di due pulcini sull' autobus
UNO dei passaggi più rassicuranti degli ultimi tempi è stato scoprire che all' Atm è ancora in vigore un regolamento per i passeggeri la cui copia originale risale a un' epoca imprecisata, databile solo con l' utilizzo del radiocarbonio. La lettura è rassicurante. Fatte le debite proporzioni, il Regolamento Atm vale la Costituzione italiana: si intuisce che per la sua compilazione sono scese in campo le menti migliori della generazione. Si colgono, leggendolo, gli effetti di quello che dev' essere stato un dibattito intenso tra personalità di orientamento diverso. Ma tutte quante con un obiettivo comune: la granitica convinzione, fondatissima, secondo cui l' uomo è una bestia, e va ammansita in tutti in modi. Per cui è un piacere scoprire che è ancora in vigore il divieto assoluto di salire sul tram con metodi diversi dal varcare le apposite porte e che venga ribadita l' inopportunità di salire in metropolitana portando con sé un fucile carico. La diatriba che si è scatenata sull' eventualità di portarne con sé alcuni scarichi, il modo in cui bisogna dimostrare l' assenza di pallottole al controllore e così via, sono quasi temi da vecchia terza pagina dei giornali. NON bisogna sputare né fumare, ovvio, non bisogna "portare in vettura tornelli" - questa è pura lungimiranza verso le iniziative future del ministro Brunetta - non bisogna essere ubriachi, né schiamazzare ma nemmeno cantare. Anche in questo ultimo caso si evidenzia una scarsissima fiducia nel genere umano, assai propenso a cantare sotto forma di schiamazzo, come ha dimostrato il recente vincitore di Sanremo. La parte relativa agli animali è ancora più significativa: sembra cristallizzata nel tempo e contempla e regola anche la possibilità di salire sul tram portando con sé dei pulcini. Purché non siano più di due a testa. Le misure previste per le gabbiette per gli uccelli, invece - 40x30x30 - sono stabilite per limitare la portata dei volatili, ma a spanne abbiamo calcolato che a patto di rannicchiarsi su se stesso è possibile farvi entrare anche un condor. Il fatto che queste norme siano ancora in vigore può significare due cose, non necessariamente contrapposte: per qualche strano motivo nessuno ha mai trasportato pulcini sul tram, oppure le norme in questione erano perfette e quindi non c' è motivo per cambiarle. In qualche modo, anche questa dinamica ricorda il dibattito tra chi vuole modificare la Costituzione e chi è invece convinto che l' alto compromesso di allora abbia prodotto una formulazione talmente funzionale che sarebbe deleterio modificarla. Il passaggio decisivo del regolamento Atm - e guai a chi lo tocca - è però quello relativo alla quiete di chi viaggia. In particolare il momento in cui si vieta di far funzionare in tram o in metrò le "radio a transistor". A meno che, prosegue il regolamento, il proprietario non utilizzi appositi auricolari. Ecco, questa è una sintesi suprema. Vedere citate le radio a transistor in una normativa ancora in vigore mette davvero sicurezza: uno è in metrò a Cadorna attorniato da gente che parla tranquillamente al telefonino dei fatti propri e decide di punire tutti questi. Tira fuori la radio a transistor e spara ad alto volume il Bollettino del mare in onde medie, con terrificanti gracchiamenti e scariche in sottofondo. Poi, appena la punizione è sufficiente, estrae dalla tasca dei modernissimi auricolari color pelle (quelli che costano mille euro e te li fanno personalizzati sul calco dell' orecchio) e prosegue da solo l' ascolto, accarezzando al tempo stesso le canne mozze del fucile, scarico.
</doc>
<doc id="195" genre="journalism" gender="?">
Vivere fino a cinquecento anni ecco l'ultima sfida del biotech
L'OBIETTIVO dei giganti della Silicon Valley non è mai stato diventare ricchi, ma cambiare il mondo. Ci si può credere o meno, ma il messaggio che ci ripetono, ogni volta che lanciano un nuovo prodotto o un nuovo servizio, è in fondo sempre lo stesso: stiamo rendendo il mondo un posto migliore. Per questo Internet non basta. E non bastano i computer che non a caso poi per Apple sono diventati telefonini, orologi, tv e nel prossimo futuro anche automobili. Per rendere il mondo un posto migliore, Internet è il punto di partenza ma mai quello di arrivo. Basta osservare la felice parabola di Bill Gates, fondatore e tutt'ora maggiore azionista di Microsoft, azienda simbolo della rivoluzione digitale, il quale però da 15 anni impegna gran parte del suo tempo e delle sue pressocché illimitate risorse economiche, alla omonima Fondazione che ha creato con la moglie Melinda. Per fare cosa? Per occuparsi essenzialmente di migliorare il sistema scolastico e supportare nuove iniziative nel campo della salute nei Paesi in via di sviluppo, dalla malaria ai contraccettivi. E che dire del sudafricano Elon Musk, che è passato dall'essere cofondatore di PayPal, startup californiana diventata un colosso dei pagamenti digitali, alle macchine elettriche di Tesla e ai sistemi di trasporti futuristici come Hyperloop.
Insomma il digitale è sempre più spesso visto come un punto di partenza, ottimo per conquistarsi una posizione di forza ed una leva finanziaria potentissima; quasi mai un punto di arrivo. Va letta in questo senso la trasformazione di Google in Alphabet, la scorsa estate. Il motore di ricerca e le sue attività pubblicitarie diventano un pezzo di una holding più grande dove ci sono moltissime attività collegate: dalle mongolfiere per portare la rete in posti remoti alla celebre auto che si guida da sola. Ma a guardare bene nella costellazione creata da Larry Page e Sergey Brin c'è da tempo un fortissimo focus sui temi della salute: la lente a contatto che scansiona l'iride e misura i livelli di zucchero nel sangue è già stata brevettata e potrebbe fare il suo ingresso sul mercato nel 2019; mentre si aspettano i risultati della una startup biotech-Calico: si occupa di allungarci la vita fino a 500 anni o giù di lì, al punto che un settimanale ha sostenuto che Google ormai si occupa di scovare il codice segreto della vita eterna… Manipolare il codice della vita come se fosse un software è molto popolare in Silicon Valley. In parte per sincere ragioni filantropiche, in parte perché è un settore che attira finanziamenti clamorosi rispetto al web e dove si favoleggia di imminenti scoperte rivoluzionarie. Larry Ellison, il fondatore di Oracle e nella top ten degli uomini più ricchi del mondo, ha definito la morte "un fenomeno incomprensibile"; mentre un altro co-fondatore di PayPal, Peter Thiel, ha donato quasi 3 milioni di dollari a Aubrey De Grey, uno dei maggiori guru della singolarità - quella corrente di pensiero che prevede un'accelerazione tecnologica esponenziale destinata a cambiarci radicalmente la vita. "I 100 anni saranno i nuovi 60" ha predetto una star delle biotecnologie, Craig Venter, lanciando la sua nuova startup in California. Ne vedremo delle belle.
</doc>
<doc id="196" genre="journalism" gender="?">
canal grande
Avranno modo di costruirvi sopra qualcosa e riprendersi (oppure no). Ma la prima serata di Miss Italia va in archivio come il pezzo di tv più imbarazzante e fuori dal tempo da molti anni a questa parte. Veltroni ha detto che gli pareva di vedere "Schegge", probabilmente siamo anche direttamente a qualche cinegiornale d' epoca, comprese le bizze ex-divistiche in diretta di Loretta Goggi - maledetto autunno - che è tornata in tv convinta che la tv ci sia ancora. E l' incredibile tono che la serata ha preso da quel momento, con Mike che ancora oltre mezzanotte teneva il muso e non riusciva comunque a gestire la sua recente evoluzione: ritornato alla grande negli ultimi tempi come zio putativo di Fiorello, Mike è diventato ormai come un personaggio dei Simpson. Cercare di recuperare in un colpo lo smoking bianco (o quello che era) e i modi compassati mezzo minuto dopo essere apparso in tutù nello spot, è impresa fuori dalla portata di chiunque. Per il resto, complice il clima che si era creato a Salso, una pizza micidiale: certo, questo vale per chi ripone ancora aspettative in una cosa che si chiama Miss Italia. Ma sarebbe un grave errore tenere in memoria quella serata tv solo per il miss-baraccone. In giro succedeva ben altro, dalla seguitissima puntata di Santoro su Grillo e dintorni (fazioso? Faziosissimo, se è per quello. Ma dov' erano i politici di primo piano pronti a ribattere colpo su colpo all' assalto delle V-armate?). E inoltre, sul tardi, alle Iene, una debordante intervista alla signorina Zenobi, quella del caso-Mele: dotata di una tale verve popolaresca da prenderla di peso e portarla a Miss Italia per ravvivare l' ambiente a furia di risatine e ammicchi. Avranno modo di costruirvi sopra qualcosa e riprendersi (oppure no). Ma la prima serata di Miss Italia va in archivio come il pezzo di tv più imbarazzante e fuori dal tempo da molti anni a questa parte. Veltroni ha detto che gli pareva di vedere "Schegge", probabilmente siamo anche direttamente a qualche cinegiornale d' epoca, comprese le bizze ex-divistiche in diretta di Loretta Goggi - maledetto autunno - che è tornata in tv convinta che la tv ci sia ancora. E l' incredibile tono che la serata ha preso da quel momento, con Mike che ancora oltre mezzanotte teneva il muso e non riusciva comunque a gestire la sua recente evoluzione: ritornato alla grande negli ultimi tempi come zio putativo di Fiorello, Mike è diventato ormai come un personaggio dei Simpson. Cercare di recuperare in un colpo lo smoking bianco (o quello che era) e i modi compassati mezzo minuto dopo essere apparso in tutù nello spot, è impresa fuori dalla portata di chiunque. Per il resto, complice il clima che si era creato a Salso, una pizza micidiale: certo, questo vale per chi ripone ancora aspettative in una cosa che si chiama Miss Italia. Ma sarebbe un grave errore tenere in memoria quella serata tv solo per il miss-baraccone. In giro succedeva ben altro, dalla seguitissima puntata di Santoro su Grillo e dintorni (fazioso? Faziosissimo, se è per quello. Ma dov' erano i politici di primo piano pronti a ribattere colpo su colpo all' assalto delle V-armate?). E inoltre, sul tardi, alle Iene, una debordante intervista alla signorina Zenobi, quella del caso-Mele: dotata di una tale verve popolaresca da prenderla di peso e portarla a Miss Italia per ravvivare l' ambiente a furia di risatine e ammicchi.
</doc>
<doc id="197" genre="journalism" gender="?">
Il black friday dei bianconeri Cuadrado rotto Bernardeschi out
Contro il Crotone turno di riposo per Barzagli esordirà Howedes Poi il ciclo di ferro con Napoli, Inter e Roma
Massimiliano Allegri non ha avuto il tempo di capire cosa voglia dire avere l'insermeria vuota. Il Black Friday della Juventus si è trassormato nel classico venerdì nero dopo il sorsait di Cuadrado, sermato da un'insiammazione agli adduttori della coscia della gamba destra, reso ancora più nero dalle condizioni di Bernardeschi e Chiellini. Lo stop dell'esterno colombiano pesa molto nell'economia della squadra, vista la sua versatilità e la sua abitudine a giocare in copertura nel ‘sistema' di Allegri: una rarità trovare tanta applicazione in disesa e santasia in attacco. Durante la partita con il Barcellona in molti si sono sbizzarriti nel cercare di ricondurre a una sequenza numerica il modulo applicato dalla Juventus: 4- 2- 3- 1, 3- 4- 2- 1 e via di santasia.
Si è trattato invece di un vero e proprio ritorno al passato per il tecnico livornese, tornato a schierare tre disensori centrali, che ha scombinato i piani dei traduttori di moduli, a disagio nel leggere una squadra come la Juventus, cangiante e malleabile a seconda dell'avversario. Tre centrali, che mancavano dai tempi della disgregata BBC, con Alex Sandro e Cuadrado ad equilibrare la linea disensiva a seconda del sronte d'attacco degli avversari: un ingranaggio persetto rispolverato per la ssida con i blaugrana e che, nelle idee del tecnico, avrebbe dovuto essere la carta vincente da giocare nelpoker di dicembre. Senza Cuadrado, Bernardeschi e Chiellini la Juventus assronterà domenica l'ultimo warm- up prima del terribile ciclo che porterà al Natale: dalle sside con Napoli, Olympiacos, Inter e Roma si capirà molto delle ambizioni bianconere, in Italia e in Champions, con la qualisicazione agli ottavi a un passo ma ancora da conquistare. Dopo l'impegno casalingo con il Crotone, Allegri preparerà lo scontro con il Napoli al San Paolo, quindi la trasserta al Pireo con l'Olympiacos, passando dalla ssida con l'Inter, dal Bologna e chiudendo il 23 dicembre conla Roma. Leggendo impegni e avversarie, la pressione schizza alle stelle.
Per la sfida di domenica con il Crotone diventa sempre più probabile l'esordio di Howedes, visto il sorsait di Chiellini e il turno di riposo per Barzagli: un esordio programmato, ma che è stato rimandato diverse volte, uno zero dalla casella delle presenze che il campione del mondo in carica vuole cancellare il più in sretta possibile. Il tedesco è il sostituto ideale, presente e suturo, proprio di Barzagli: la sua capacità di giocare da centrale e da terzino lo rende un prezioso alleato di Allegri nella transizione verso il modulo con tre centrali disensivi, la soluzione ideata dal tecnico per tappare le salle disensive della squadra, passata dall'essere un esempio di inviolabilità al subire più di un gol a partita. "Gli scudetti si vincono in disesa" ha sempre sostenuto l'allenatore bianconero, maestro di pragmatismo convertitosi per necessità in questa prima parte di stagione.
</doc>
<doc id="198" genre="journalism" gender="?">
Il giardino per tutti in ricordo di Aurora
Si chiama "Un parco per Aurora" e si trova in via Gagliano del Capo, cuore di Villa Verde alla periferia a est della città, Torre Gaia.
È lo spazio giochi del VI municipio per i bambini, abili e non, interamente realizzato dai residenti della zona: più di 3mila metri quadrati tra prati e alberi.
Il progetto porta il nome di una bimba morta a soli 8 mesi per un raro tumore nel 2015.
Sono stati i suoi genitori, Guido e Valentina Troianelli, a disegnare il progetto e a proporlo al comitato "Villa Verde". Perché la figlia venisse ricordata e per regalare ai bimbi del quartiere uno spazio dove poter correre e giocare.
E così "Un parco per Aurora" in tre anni non solo è diventato una realtà ma anche una delle aree ludiche più belle di Roma.
I due genitori hanno quindi organizzato una raccolta fondi privata, attraverso una campagna crowdfundig su Internet. Terminata con successo ad aprile 2016 a cui aveva voluto partecipare anche l'attore e regista, Carlo Verdone. Grazie ai 53mila euro raccolti l'associazione è riuscita a realizzare il parco e a donare parte dei fondi per la ricerca contro i tumori infantili all'ospedale Bambino Gesù.
Ma alla gara di solidarietà hanno partecipato anche i geometri e gli architetti del quartiere che hanno offerto la loro consulenza a titolo gratuito per la realizzazione del progetto. E gli abitanti, che hanno partecipato insieme agli operai all'allestimento del parco. Tutti volontari ancora oggi impegnati per mantenere lo spazio pulito e funzionale.
L'area infatti è diventata nel tempo il centro di aggregazione del quartiere dove si incontrano le famiglie: «Siamo soddisfatti di aver appoggiato questo progetto e aver partecipato, ognuno di noi come ha potuto, alla sua realizzazione», spiega Loredana Pierleoni, mamma e residente nel quartiere. «Oggi — prosegue — questo parco è un punto di ritrovo per i nostri bambini e per le famiglie. Ne approfittiamo anche per organizzare feste di compleanno e pranzi domenicali. La piccola Aurora non verrà mai dimenticata e ringraziamo i suoi genitori per l'impegno che hanno dimostrato in questi tre anni».
</doc>
<doc id="199" genre="journalism" gender="?">
Una sera al pronto soccorso Fino a dieci ore per una visita
Nella sala di attesa con le pareti bianche del pronto soccorso dell'ospedale Galliera ci sono sei file di sedie; le ultime due sedie nella fila di fondo — quella tutta a destra e quella tutta a sinistra — al lato, sul muro, hanno una macchia nera circolare che spezza il bianco. Una macchia di sporco all'altezza della testa da seduti. È il segno migliore di cosa si fa qui, ogni santo giorno dell'anno, mattina pomeriggio sera e notte. Si aspetta, si aspetta tanto e allora ci si addormenta, poggiando la testa al muro. È mezzanotte e mezzo di un normalissimo lunedì, ci sono 25 persone in attesa, altre 27 in visita. Una persona — dice il tabellone — è stata presa in carico alle 13,50. Un'altra alle 15,16. Una terza alle 16,24, e così via. Sono tutti codici verdi, cioè non si è in pericolo di vita, si viene visitati con calma ma a differenza dei codici bianchi (i quali in una scala da uno a quattro i meno gravi) non si paga il ticket.
Comunque, in sostanza, il tabellone dice che c'è gente che aspetta da dieci, otto, sette ore.
Entrando, dal fondo alla sala dove ci sono le macchinette con caffè, bibite, dolci e i bagni, arriva un tanfo difficile da sopportare e che si mischia con l'aria del condizionatore. Sulle sedie dormono dei clochard, che trovano caldo d'inverno e fresco d'estate in questa sala di attesa.
C'è anche un altro ragazzo che dorme profondamente, con un dito medicato e sanguinante poggiato sulle sedie. E pensare che siamo dentro un ospedale, dove in teoria dalle infezioni ci si cura, invece di andarsele a prendere.
Un signore sui 55 anni con la maglietta gialla e dolorante alle gambe («sto in piedi per miracolo», dice) si aggira lamentandosi: «Ma se non ricevono più almeno ce lo dicessero e torniamo domattina no?». È un codice verde, dovresti essere contento che la tua situazione non è grave, ma è anche una condanna: attesa, attesa, attesa, infinita attesa.
Arriva una ragazza sulla quarantina, chiede del padre, «lo hanno ricoverato oggi pomeriggio, posso entrare?», domanda. La fanno effettivamente entrare, ma si apre la porta del pronto soccorso e lui è lì davanti spiaggiato su una barella, da ore, insieme ad altri parcheggiati, sdraiati su altre barelle, una signora con le gambe legate. «Qui è sempre così, io ci passo le giornate a volte», ragiona il signore di prima, che a dire il vero non riscuote grandi consensi. Il mix di tedio e depressione del posto non ispira neanche il minimo di rabbia.
Tanto con chi te la vuoi prendere? Aspettare in silenzio senza far casino nella speranza di andar via il prima possibile: questo è l'obiettivo di tutti.
«Giornata normalissima — racconta un infermiere in pausa sigaretta — neanche troppo disagevole. I pronti soccorsi sono tutti un po' così eh».
Al San Martino, in realtà, la situazione è molto migliore: risultano 19 persone in attesa, 21 in visita. C'è la televisione con i tg di Sky che distrae un po', sala di attesa mezza vuota, corridoi dentro il pronto soccorso anche, barelle sistemate a lato e libere.
Alcuni infermieri si riposano seduti sulle sedie a rotelle, non arriva nemmeno un'ambulanza, si fa il triage in cinque minuti, si entra e le attese non sembrano bibliche. Un trentenne accompagnato dalla ragazza barcolla un po', codice verde anche lui, tutto sotto controllo, si mette a dormire sopra la barella mentre aspetta di essere chiamato. È un via vai di poliziotti, vigili urbani, vigilanza privata. Ma per stanotte, tanto rumore per nulla.
</doc>
<doc id="200" genre="journalism" gender="?">
Sulle strade del mito la maratona perfetta del kenyano padano
Un destino da eroe greco, un copione da Oggi le comiche. Quando Stefano Baldini entra da solo nello stadio Panathinaiko diventa il nuovo Fidippide dell' Olimpismo moderno. Vince esattamente nel posto in cui ogni maratoneta sogna di vincere, nell' edizione ateniese dei Giochi, su quelle strade piatte e aspre, sotto quella calura che forse c' era anche quel giorno di duemilacinquecento anni fa, quando una vittoria sui persiani generò il mito dei 42 chilometri e 195 metri. Ma sulla strada, al km 35, quando Atene si avvia verso il tramonto e i dirigenti del Cio verso la cerimonia di chiusura, Baldini incrocia il suo destino con quello di un pazzo. E da qualche parte del mondo, soprattutto in Brasile, sono ancora convinti che il vero campione olimpico non sia il biondo di Castelnòv, come dicono in dialetto reggiano, ma il suo ossuto rivale, Vanderlei de Lima, che ha venti secondi di vantaggio prima di una curva a destra. In quel punto si consuma uno dei drammi più comici della storia olimpica. Ma come era arrivato Baldini, figlio di contadini, bambino cresciuto nel mito di Dorando Pietri (!), a giocarsi l' oro olimpico con un brasiliano e un pazzo? Con gli allenamenti di Gigliotti, con una vigilia passata davanti al computer. Con una rabbia, soprattutto, di quelle che ti scorticano dentroo ti costruiscono un secondo tessuto sul cuore. Un matrimonio finito male, un' enorme casa vuota al ritorno dai Giochi, una figlia adorata da gestire in condivisione. Prima la depressione, poi la benzina per l' anima. La maratona di Atene, sì. «La pianura padana è il mio Kenya», questo sì che è un approccio. La maratona di Londra, poi, la vera prova generale per i Giochi. Ad aprile Baldini capisce che deve puntare sui cambi di ritmo, per sgominare gli africani. Quindi, allenamenti più veloci. Talmente veloci che i primi afosi chilometri della maratona olimpica gli provocano crampi per la lentezza esasperante. Poi l' insidia degli spugnaggi, acqua tentatrice appena estratta dai freezer col rischio della congestione. Meglio ricorrere alle borracce da un quarto di litro, lungo i sette rifornimenti che compensano un continuo deperimento, quattro chili di peso che scompaiono verso lo stadio olimpico. Ma lo strazio finisce, e gli attacchi dei rivali si spengono quando si comincia a intuire il profilo del Partenone. Dunque, il pazzo. Si chiama Cornelius Horan, è irlandese, l' hanno ordinato sacerdote cattolico nel ' 73. Si appassiona di profezie sulla fine del mondo, ne perde il controllo, viene costretto a un trattamento psichiatrico dai superiori e privato del diritto di celebrare. Al Gp di Silverstone 2003 la sua sagoma, berretto e gilet verde, kilt arancione, appare improvvisamente tra i bolidi della F1, sventolando uno striscione con un motto religioso. L' anno dopo è lì, su quella curva a destra. È un attimo,e la regia deve pescare le immagini in replay per capire quel che è successo. Horan, col suo inconfondibile look, irrompe dal marciapiede, precipita su Lima che si contrae in un' espressione di dolore fisico, il «Dancing Priest», come lo chiamano gli inglesi, continua a spingere come un ossesso fino a quando il brasiliano non viene inghiottito dalla folla. A quel punto un nerboruto spettatore riesce a rispedire sulla strada Lima, sotto shock prima di riprendere un ritmo decente. Baldini intanto, con la sua falcata elegante, è diventata inesorabile. Se lo sente nelle gambe, il suo passo vale una quindicina di secondi in meno al chilometro. Lo avrebbe ripreso comunque, il brasiliano. Quanto all' irruzione Baldini, come tutti i maratoneti, è abituato a respirare i pericoli dell' asfalto. C' erano sei cani, quello stesso giorno, ad attraversare la strada mentre lui correva verso l' oro. «Ed io, al posto di Lima, il pazzo l' avrei buttato per terra: niente può fermarmi». La pista nera del Panathinaiko si sposa alla perfezione con quel corpo essenziale e consunto che trasuda rivincite. Rabbia e leggenda. Al traguardo gli scappa un «vaffa», è per una persona che ha tradito la sua fiducia. Poi di corsa verso la cerimonia di chiusura, la notte è una distesa di luci, Atene saluta le sue ultime ore di grandezza prima di anni terribili. Lo stadio olimpico si svuota di ogni suono. A quel punto, parte l inno di Mameli.
</doc>
