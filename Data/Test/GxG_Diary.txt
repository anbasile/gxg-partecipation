<doc id="1" genre="diary" gender="?">
1-11-17
Torniamo dai Vanzo. Siamo tutti, ci sorridiamo mesti, ci stringiamo l’uno vicino all’altro. Che si fa?
I bagagli non si possono spedire, con tutti i cavalli non si può andare avanti ed è doveroso rimandare i contadini alle loro famiglie, che attendono con ansia disperata.
Che si fa? Bisogna lasciare qua tutta la roba e caricare su una “charrette” il puro indispensabile. Ben poco salviamo. Io guardo con tristezza le valigie che i contadini riportano a casa loro e li supplico di salvarle, di nasconderle. È mezzogiorno... ed io non ho fatto nulla, non sono nemmeno stata alla messa.
Al cielo ho innalzato spesse volte la mente ed il cuore ma le labbra non hanno saputo mormorare una preghiera, formulare una supplica.
Giunge Valentino, ci saluta commosso, pranza con noi, parla poco, soffre indicibilmente.
Ci consigliamo. Io e papà andremo a Bologna con la carrozza, e Beppino con la “charrette”, gli altri col treno. Ci ritroveremo dalla buona signora Fiorini.
Addio mamma. Arrivederci, ci salutiamo, ci baciamo con effusione, scambiamo auguri, incoraggiamenti, raccomandazioni e si parte...
Si parte col cuore grosso, con una gran voglia di piangere. Papà sospira continuamente ed io non parlo.
La parola della fede, la luce della speranza non la so trovare e anche trovandola non la posso esprimere. Mi sento oppressa da un'angoscia mortale, guardo senza vedere, odo ma non sento, mi sembra d'esser morta. Infatti la parte migliore di me stessa è a casa mia. Oh! non più mia. Abbiamo già percorso Km.30, è quasi buio, papà rompe il silenzio doloroso:
“Maria, vuoi che ci fermiamo qui... la notte è vicina.” “Sì papà.”
È S. Maria di Sala: domandiamo, chiediamo, supplichiamo un alloggio. Inutile, tutto occupato. Finalmente, in fondo al paese, ci offrono una stalla per il cavallo ed il fienile per dormire. Accettiamo e con i buoni contadini dividiamo scambievolmente la cena. Loro ci offrono polenta, insalata, vino; noi formaggio. Poi all’incerto lume di un fanale ad olio, reggendo due coperte, m'avvio su per la lunga scala a pioli per preparare le due cucce nel fienile.. .Orrore. Una quarantina di soldati dorme gettata a bocconi qua e là. Qualcheduno s’alza, stropicciandosi gli occhi imbambolati dal sonno, intravede la mia figura femminile e grida:
– Qua, qua, c’è un bel posto vicino a me, staremo caldi.
– Non fare la schizzinosa – Urla un altro.
– Fa freddo, rincuorati, bevi un sorso di acquavite – dice un terzo quasi proteggendomi.
Io discendo precipitosamente, a rischio di rompermi il collo, lungo la malferma scala, mentre sghignazzate e frasi equivoche m’accompagnano.
Impietosita allora una vecchia m’offre la metà del suo letto e papà con Beppino s’adatta s’un altro lasciato neanche un’ora prima da un morto! La vecchia puzza, il letto di papà è nauseabondo, ma Dio pietoso alfine concede il sonno benefico alle nostre membra spossate.
</doc>
<doc id="2" genre="diary" gender="?">
10/11-915 Una novità, cominciano dei casi di colera, nel detto giorno nel furono 6 – abbastanza gravi, ai soldati che restano di permanenza sotto la pioggia in trincea, incomincia una nuova affezione dei piedi (edema della pelle) con forte dolore che non  permette assolutamente di poter camminare, molti vanno giornalmente all'ospedale, il numero di 40 – 50, pure un numero enorme a riposo, già circa 1000, e 100 ne erano feriti, non contando i morti e dispersi non potuti ancora constatare, il Regg.to tutti i giorni diminuisce, e continuando così ben presto di ridurrebbe nulla.
</doc>
<doc id="3" genre="diary" gender="?">
12.11.18 Ieri gran comizio con migliaia di persone. Poi la certezza di andare a casa. Casa per modo di dire, ma verso la pace, la patria e respirare liberamente! Per merito dell'Avvocato Brocchi tutti i profughi poterono avere il permesso di lasciare Graz e viaggio gratuito, ma in vagone del bestiame. Così il 19.11 cm neve alta  si ebbe la facoltà di far trasportare il bagaglio. Erano 9 gruppi. Per Gorizia alcuni vagoni, altri per Trieste e ancora per Pola. Io faccio parte d'un vagone coi Sig. Prina, 2 impiegati di Trieste e 2 goriziani. Il freddo era intenso, all'ultimo momento ecco dei  nostri andò a comperare una stufetta di ferro, che ognuno contribuì con qualche cosa il carbone fui poi fatto alla stazione che erano dei gran ….
Così dopo 2 giorni e 2 notti si arrivò a Trieste il 21 con gran forza . Ma al confine, credo Trestanes erano già gli ufficiali italiani e videro sventolare dai vagoni le nostre bandierine italiane e ci fecero gran feste. L'ultima notte si poteva scendere e andare in città, ma chi poteva assicurarci che la nostra roba fosse sicura? Così l'Adelina il fratello maggiore rimasero con me. Si dormì bene avevamo spazio e coperte. Alla mattina ognuno tornò in carro per trasportare il bagaglio, così io andai in casa Perinello che furono contenti di rivedermi. Oggi doveva arrivare Pepi da Venezia ma causa il mare cattivo e pericolo di mine non partì nessun vapore. Ieri finalmente 22.11.18 ebbi la gran gioia di rivedere dopo 3 anni e ½ il mio Lucci! Quando rivedrò gli altri?
Qualche giorno dopo arrivò da Venezia mio marito, e si decise di rimanere pochi giorni a Trieste ed in seguito ripartimmo per Gorizia, fummo ospitati per 10 giorni dai  primi amici ... Trovammo un alloggio in parte ammobiliato in via Dante 8 piano terra e si cominciò a sistemarsi un poco. Il 19.1.919  seguirono a Casale le nozze di Lucci colla Sig. Savina Derruti, abbiamo fatto in tale occasione un giro, toccando Milano, Firenze, Venezia, ecc onde comperare cose indispensabili, biancheria, utensili di cucina, ecc. Cose della meno peggio, passarono 2 anni e nel febbraio del 1921 si comprò il nostro vecchio alloggio del Corso Verdi 23 II piano.
</doc>
<doc id="4" genre="diary" gender="?">
16 – sabato – S. Giuliana verg.
Nulla di più triste di aspettare che vanno a combattere, sentire il cannone in lontananza sotto un cielo plumbeo e minaccioso e un vento impetuoso e freddo che vi penetra nelle ossa. Sono ancora truppe ungheresi che arrivano – tutta una divisione! Erano a Portogruaro, dirette al Piave, improvvisamente un ordine le ha mandate quì. Per ora sono pochi, solo quelli per preparare gli alloggi. Un tenente si è trattenuto quì con noi per un'ora e mezza; ufficiale di complemento, buon possidente, senza apparenti prevenzioni contro l'Italia, ha chiacchierato di tutto e di tutti liberamente. Crede che la guerra non durerà più molto, ma che sarà ancora molto sanguinosa. L'Ungheria vuole ed avrà la sua autonomia dopo la guerra e così pure la Boemia. Non crede che l'America possa fare gran che per ora – anch'essi vengono dalla Bucovina. Che sarà di noi? Mio Dio, fate che i nostri resistano! Sia questa la nostra più intensa preghiera, il più grande voto del nostro cuore. Coraggio e fiducia laggiù! O miei cari lontani, il signore vi protegga e vi benedica e ricambi la mia tristezza in altrettanto bene per voi. – Buona notte.
</doc>
<doc id="5" genre="diary" gender="?">
17 – Domenica – I Quaresima
Sono arrivate le truppe che aspettavamo. Ve ne sono da per tutto – Moltissimi hanno dovuto cedere i propri letti agli ufficiali, ai sergenti. Sono Honved – Ungheresi – dicono di essere sempre stati amici dell'Italia, ma sono fieri, rudi, quasi violenti se la gente non cede. Forse dipende anche da che non vengono capiti da nessuno. Il colonnello è venuto ed ha promesso il dolce alle bambine. Suo nonno era francese, si chiama Guillaume, e sua moglie è inglese – suo padre è nato a Mestre e conosce bene l'Italia perché colla famiglia andava sempre al mare a Viareggio. Mentre era quì; vengono in fretta a chiamar Silvia – è arrivato anche in città il generale della stessa divisione, occorreva biancheria, ecc..  Angelina e Neta Viel accompagnano mia sorella con quello che occorre. Ma con che cuore vediamo arrivare tutta questa gente, che va laggiù a combattere i nostri con la forza della disperazione. Dio aiuti quelli che ci difendono – a me pare non debbano sfondare, ma il cannone mi trapassa l'animo – sono queste giornate che non dimenticherò mai più!
Qui in casa, a cagione della gente del macello, calma perfetta dopo breve battibecco con un ufficiale. Buona notte; buona notte!
</doc>
<doc id="6" genre="diary" gender="?">
21 luglio, martedì
A Brisbane. Le famose venticinque ore di viaggio, che veramente non finivano mai (poi in realtà sono state ventinove) sono già dietro le spalle, quasi dimenticate. Un mucchio di ore di cui non ti rimane niente, solo un miscuglio di letture, vassoi di roba da mangiare, musica, bruciori di stomaco, attraversi il mondo senza accorgertene e, sembra, senza emozionarti. A Bangkok l’aereo – fino allora avevo potuto sdraiarmi – si è riempito fino all’ultimo sedile di profughi vietnamiti accolti a Sydney a spese del governo australiano. Dolcissimi, sempre sorridenti, quasi tutti giovani, sono stati l’unica nota importante del viaggio. Li ho lasciati all’aeroporto, tutti in fila per le formalità dell’arrivo, andare incontro alla loro nuova vita, i più piccini attaccati alle gonne delle madri. E’ dopo un po’ che sei qui, dopo che hai trovato un albergo, sistemate le valigie e cominci a guardarti, intorno, che ti accorgi di essere veramente alla fine del mondo. Brisbane, o almeno il centro dove ho gironzolato per un po’, sembra un sobborgo di Los Angeles: strade squadrate, case basse col portico western alternate a qualche palazzone, negozi soverchiati dalle insegne più sgargianti, lo stesso odore di hamburgers e salsa di pomodoro. Il mio albergo, undici dollari a notte, sembra un saloon un po’ rimodernato. La gente tira via e non ti guarda. Il traffico, poco, ordinato e silenzioso, nei negozi e negli uffici ( la Posta, le linee aeree per riconfermare i prossimi voli) quella perfetta efficienza, quella cortesia freddissima. Dopo il pranzo e un bel sonno ristoratore, finisco la giornata al cinema. Torno a casa che piove. 
</doc>
<doc id="7" genre="diary" gender="?">
21 – martedì – S. Felice da C.
Oggi Silvia ha avuto un gran da fare per preparare la casa per l'arrivo del Feldmaresciallo Boroevich – Il comandante in capo di tutto il nostro fronte. Ad aspettarlo davanti la casa saranno stati 35 o 40 ufficiali – sceso dall'auto, li ha passati tutti in rivista intrattenendosi con ciascuno. Lo accompagnava il gen. Kaltenborn che per due volte era venuto a vedere se tutto era in ordine. Silvia ed io lo abbiamo aspettato in sala, abbiamo fatto poche parole poi ci siamo ritirate e non ci siamo più fatte vedere. Così ho detto a Silvia di venire domani a Cavarzano con le bambine, Gigia rimane, la casa ha tre guardie e non corre pericoli. Sono così sospettosi – le spie sono il loro incubo – meglio evitare qualunque possibile complicazione. Domani mattina egli visiterà il fronte, domani a sera dorme ancora da noi – dopo domani partenza e speriamo definitiva. [...]
</doc>
<doc id="8" genre="diary" gender="?">
22 luglio, mercoledì
Bisogna arrivare a domani, quando parte l’aereo per le Salomone. E allora, visto che non c’è da parlare con nessuno, andiamo a vedere quello che c’è da vedere. Che però è ben poco. Brisbane è una città senza storia: nata nel 1823 per un decreto del parlamento inglese che vi aveva istituito un penitenziario “per i delinquenti della peggiore specie” (!), poco più di un secolo fa aveva ancora cinquemila abitanti. Il monumento principale è la casa più vecchia della città, che è “rimasta   intatta”. Scorrazzo su e giù con gli autobus del Comune, forte di un biglietto “circolare” che vale fino a stasera. All’ora di pranzo sono invitato a un gruppo di turisti americani ad accarezzare canguri e koala che vivono in un parco d’allevamento. All’improvviso ti ricordi che qui è inverno perché alle cinque e mezzo è già buio. Dicono che le spiaggie e le isole qua’ intorno siano favolose. 
</doc>
<doc id="9" genre="diary" gender="?">
23 luglio, giovedì
Per l’impazienza di arrivare, l’emozione all’idea di rivedere i ragazzi, e un po’ anche la paura di non svegliarmi in tempo( se perdo il volo il prossimo è lunedì e poi non ho il visto per rimanere) non riesco a dormire. Alle tre e mezzo sono già in piedi e all’aereoporto arrivo con un’ora di anticipo - per sentirmi dire che il volo è momentaneamente sospeso! A mezza mattinata viene comunicato che la partenza, invece della 10 a.m., è alle 3:30 p.m.; è inutile e complicato tornare in città, e poi a che fare, e così la giornata se ne va passeggiando dentro e fuori il salone dell’aereoporto e allo snack. Fuori c’è un bel sole e mi sdraio un po’ sull’erba. Finalmente l’aereoplano arriva, passiamo dogana e controlli, aspettiamo un’altra mezz’ora e poi viene fuori un tizio che ci dice che a causa delle condizioni atmosferiche su Honiara la partenza è rimandata a domattina alle sei. 
</doc>
<doc id="10" genre="diary" gender="?">
24 luglio, venerdì
Tre ore di volo sul Pacifico ed ecco Honiara. Una pista ed una barchetta sulla quale è scritto “Aereoporto Internazionale”. Doganieri neri in shorts azzurri, pignolissimi. Marco e Roberto sono lì; urla di gioia e abbracci. Roby ha un piede fasciato e non può camminare: per il morso di un pesce velenoso ha fatto sei giorni di ospedale a Port Moresby ed ora deve finire di curarsi qui.. Andiamo a casa di David Roe, un giovane archeologo inglese che lavora per il muse di Honiara, e da cui i due compari, arrivati l’altro ieri, hanno già trovato il modo di farsi ospitare. Come fanno Dio solo lo sa. E nel salottino della piccola casa di legno di David passiamo tutta la giornata a parlare fitto fitto, mangiando papaia e banane e accavallando alla rinfusa gli argomenti delle mille cose che abbiamo da raccontarci. Così ci trova il padrone di casa tornando dal lavoro. Ceniamo tutti insieme a lume di candela; al di là delle finestre, oltre la rete per le zanzare, si vede l’oceano. Ci sono anche Bassie, la moglie di David micronesiana delle Isole Gilbert e la piccola Merere, una negretta con due occhi enormi che già gioca con me a trucci trucci cavallucci. Dopo mangiato, i racconti di David sui suoi tre anni di vita qui; le diapositive dei suoi giri per l’arcipelago aprono i primi spiragli su un mondo incredibile, e già sono mille fantasie mille progetti, da tenere a bada per ora se non vuoi farti venire il capogiro. Si va a letto tardi, ma è difficile addormentarsi. 
</doc>
<doc id="11" genre="diary" gender="?">
25 luglio, sabato
Lo stato delle Isole Salomone conta complessivamente circa 240.000 abitanti, sparsi nelle isole grandi e piccole dell’arcipelago. Honiara, la capitale, è praticamente una lunga strada asfaltata; di qua e di là, sparpagliate sotto le palme sul prato, le case di legno prefabbricate, con piccole palafitte di cemento e il tetto di lamiera. Ogni tanto qualche palazzetto, qui gli uffici del governo, lì il museo, poi il Parlamento che è anche il tribunale, un albergo modernissimo, una fila di fabbricati bassi per i negozi, un cinema, la scuola. L’attraversiamo tutta stamattina, io e Marco, per andare al mercato, che sta all’altro capo della lunga strada. Dal pomeriggio in poi è tutto un parlare: prima con Marco e Roberto una seconda lunghissima e minuziosa puntata di “racconti romani”, poi insieme ai nostri ospiti a un breve party nella casa di fronte ( portiamo una cassetta di birra. Ci sono australiani, americani, locali, una filippina, uno di Ceylon – più noi tre italiani, e tutti hanno lasciato le scarpe fuori la porta), poi ancora, fino alle ore piccole, con David sulle cento e mille cose interessanti di questi posti. 
</doc>
<doc id="12" genre="diary" gender="?">
25 – venerdì – Conv. S. Paolo
Proprio quando speravo ormai di passare qualche tempo in libertà, sono arrivati due battaglioni della divis. Edelweiss. Il 14 e il 49 – mille e cinquecento uomini che vengono a completare la divisione. In casa abbiamo 14 ufficiali più gli attendenti, cuochi, ecc. Ho dovuto dare anche la cucina della Micca e veramente più di tutto l'ho data perché dalla prima impressione mi sembrano soldati umani, poi ci hanno promesso due porzioni di carne a pranzo e due a cena. Ci avevano promessi dei dolci – figuratevi! Ho ringraziato dicendo che preferivo un po' di pane e dobbiamo fare così, se vogliamo continuare ad assistere tante persone, che non hanno nulla e che aspettano un boccone da noi! Eppure come piange il cuore nel dover mostrarsi cortese con chi ritorna dall'aver combattuto contro i nostri figli! Questi vengono dagli altipiani di Asiago – Dove sarà stato Bepi? Meglio non fissarci troppo il pensiero ed affidare i nostri cari a Dio. Gli ufficiali confermano i grandi scioperi di Vienna – dal 18 non escono più giornali.
</doc>
<doc id="13" genre="diary" gender="?">
26 luglio, domenica 
Quieta domenica in casa di una giovane coppia isolana middleclass. Parlare, mangiare, fumare, parlare, dormire, parlare, un sarong allacciato alla vita, le scarpe tutte accuratamente fuori nella veranda. Lui bianco latte refrattario ad ogni tintarella, un casco di capelli rossicci, un ciuffo di barba cresposa lasciata crescere solo sotto il mento e un paio di baffi all’inglese, colto, delicato, pieno di interessi al di là della professione che già lo appassiona; lei più grassottella, nera, due occhioni che offrono senza il minimo tentativo di nasconderle tutte le sue sensazioni, che suppliscono al suo inglese acquisito con le più disarmanti espressioni di meraviglia come di disappunto, lisci capelli corvini e un grande sorriso sempre pronto, che nei momenti più imprevedibili si trasforma in una enorme incontenibile risata. Entrambi dolcissimi, gentili, affettuosi tra loro, hanno un bambolotto bianco di sette mesi e sono i secondi genitori (secondo le usanze di qui) di Merere, la piccola di quattro anni dall’intelligenza vivacissima. Se sono stanche, lei o la madre, si sdraiano per terra in mezzo al salotto e si addormentano. Quando smette di piovere vengono in visita i genitore di Bassie. Una conversazione fatta di sorrisi e di scambi di tabacco tra il patriarca nero di una numerosa famiglia gilbertese inurbatasi a Honiara e il padre bianco di alcuni figli mezzi matti sparsi per il mondo. Prima di andare via, ci fanno dire che vogliono dedicarci una canzone di benvenuto, ed eccoli lì, seduti per terra a gambe incrociate in mezzo alla stanza, uno di fronte all’altro, intonare guardandosi negli occhi e accompagnati dalla chitarra un canto a due voci incomprensibile ma toccante. Marco che stava preparando la cena, esce dalla cucina con un piatto in mano e rimane a bocca aperta. 
</doc>
<doc id="14" genre="diary" gender="?">
26 – Domenica – Ss. Trinità
Riassumo oggi 26 – Boroevich è partito dopo due giorni esprimendosi nei termini più lusinghieri per l'ospitalità e per la bellezza della casa e del luogo, incantato dalla vallata bellunese, come del resto tutti gli ufficiali. Non ha lasciato a Gigia nemmeno un centesimo, benché abbia fatto lei le stanze, preparato bagni per tutti ecc. e, sorpresa strana, dal suo letto è scomparso un bel lenzuolo fine con l'orlo a giorno e sostituito con uno usatissimo e tutto rappezzato!! Siamo contente della visita perché così continuerà la guardia della casa e chissà che non arriviamo a salvare quello che è rimasto!!
</doc>
<doc id="15" genre="diary" gender="?">
27-10-17
I nostri confini sono varcati dall’avversario, la difesa insormontabile e sicura vilmente abbandonata – una divisione maledetta ha macchiato l’onore acquisito a prezzo di sangue, di eroici sacrifici, di santi entusiasmi ed è passata al nemico.
Austriaci, travestiti da ufficiali superiori italiani, approfittando della spessa nube di gas asfissianti e pruriginosi, sono tra i nostri soldati, comandano, ordinano di retrocedere, gettano il panico per ogni dove.
La IIa Armata non si riconosce più, fugge, tutto abbandonando, senza comprendere, senza sapere il perché. Una frenesia irragionevole di distruzione e di abbandono invade i soldati. Fuggono sempre in linea retta, saltano i fossi, penetrano nelle case dalle finestre, escono dalle porte. Chiedono da mangiare e da dormire, ma non fanno del gran male.
Pordenone ha visto il disordine della IIa Armata, ha invano cercato di arrestare i fuggitivi, di rincuorare i paurosi, di raccogliere gli sperduti. Pordenone è stata ammirevole, per la sua calma e per l’aiuto dato ai fratelli profughi.
Portogruaro ha visto passare i gloriosi reggimenti della terza armata. Passavano silenziosi, cupi, pareva accompagnassero un funerale, guardavano pallidi i convogli di profughi e dicevano: “Non siamo stati noi, non per causa nostra”.
 “No” – volevo gridare io – voi siete sempre i nostri eroi, lo dimostrano le vostre divise stracciate, le vostre facce smagrite e terree come il fango delle trincee che avete a malincuore abbandonate. Riconoscenza eterna dobbiamo a tutti voi e speciale a te generale Marchetti che con il revolver impugnato ottenesti il recupero di tutti i cannoni della tua 61° divisione e, a forza ottenuto il ritardo della distruzione del ponte di Latisana, facesti passare tutti i treni. Poi, ammirabile, a piedi accompagnasti la tua truppa.
[...]
</doc>
<doc id="16" genre="diary" gender="?">
28 ottobre che giornata terribile, seppi la triste notizia per istrada!... Cosa sarà di noi? E quale soddisfazione e gioia nei visi di certa gente! A noi sanguina il cuore. Passai tanti giorni tristi,  per la grave malattia, notti insonni, senza notizie, senza conforto! Comincio a rassegnarmi, avrei perso tutto, casa, mobili, tante care memorie. Pur che gli abitanti siano vivi sopporterò tutto con pazienza!
</doc>
<doc id="17" genre="diary" gender="?">
29-10-17
Non c’è più speranza, i chiodi tedeschi hanno valicato le nostre Alpi Giulie. Di Gorizia Monfalcone, Duino, Grado, Caporetto, Tolmino e di tanti altri lembi di terra irredenta che speravamo libera per sempre non se ne parla più. Ora, su noi,vuole pesare il giogo tedesco e la storica Cividale, la ricca Tarcento ne sentono il peso, per le prime, ed Udine la capitale del nostro Friuli sgombera. Mille dicerie corrono per il paese, che vive trepidante e che s’è visto da un momento all’altro diventare prima linea di fuoco.
</doc>
<doc id="18" genre="diary" gender="?">
30-10-17
Per l'aria un ronzare concitato di eliche, un frullare di ali nostre e nemiche, per le vie un passaggio continuo assordante ed un lavoro instancabile. Valorosi reparti del Genio, incuranti dell'appetito da quattro giorni insoddisfatto, preparano le difese, impiantano linee telefoniche e telegrafiche. Nelle case un dolore immenso, uno spavento cupo. Che avverrà? Prepariamo i bagagli, Antonia ne ha 1’incarico. Raduniamo i nostri contadini che in quest'ora di lutto si dimostrano sinceramente affezionati. Essi rimarranno, non possono partire, sono famiglie numerose, vi sono troppi bimbi piccini. Essi rimangono, affidandosi al destino e mettono a disposizione nostra tutti i loro cavalli.
La nostra casa è piena di ufficiali e soldati; la mamma piange inginocchiata davanti all’immagine miracolosa della scala, piange e inutilmente invoca dalla pietà divina 1’arresto del nemico al Tagliamento. Valentino ci supplica di partire prima che gli avvenimenti precipitino.
Foschini accorso con le sue squadre di auto-mitragliatrici blindate a difendere il Tagliamento non spera più e ripete concitato: “Partite, partite!”.
Ildegonda è ammalata a Corbolone ed ignara del pericolo. Udine è presa e sul suo castello sventola la bandiera turca, omaggio gentile dell’impero austro-ungarico alla civilissima alleata.
Non basta ancora, la cattolica nazione offre la Chiesa delle Grazie (il tempio più venerato di tutto il Friuli) per accampamento turco. Ed essi proseguono ancora, calpestano 1’ancor verde suolo friulano, raccolgono i frutti del sudato nostro lavoro campestre, mentre nugoli di loro aereoplani gettano biglietti invitanti rimanere.
No, partiamo.
</doc>
<doc id="19" genre="diary" gender="?">
31-10-17
È l’alba, un’alba triste, fredda. Si riparte. Cedo il mio posto ad Antonia e Paolo, un cuginetto, ed io faccio da battistrada in bicicletta.
Incominciamo la Via Crucis con l’anima affranta ed il fisico abbattuto.
Passiamo sugli eleganti ponti di Pasiano e Tremacque rotti in più punti a causa dei pesanti carriagi. Poveri ponti, breve fu la vostra vita. La festa della vostra inaugurazione che doveva compiersi fra giorni non si compierà mai più: una mina vi distruggerà.
A Oderzo il cammino si fa ancora più difficile, ci incolonniamo fra due pesanti trattrici che ci assordano col loro rumore. Con la mia bicicletta m’attacco ora a l’una ora a l’altra delle “charrette” cercando di confortare i miei ancora più avviliti di me. Mi volto, la carrozza delle cugine non si vede più. Dove è andata a finire?!?.... Cerco di ritornare indietro. Una. mano ferma il manubrio della mia bicicletta. Un capitano d’artiglieria mi guarda negli occhi, esclama: “Signorina, vi volete far ammazzare” e mi costringe a proseguire. Raggiungo i miei e cerco di consolare Paolo che ha gli occhi lucidi lucidi. Alle 14 abbiamo passato il ponte di Piave e ci fermiamo a Fagarè. Bruno ha fame, molta fame e non sì trova nulla. Io entro per ogni dove, inutilmente.
Un alto comando è presso il ponte, diretto a mensa; lo seguo e quando vedo i componenti assidersi chiedo loro del pane. Ne hanno poco, ma non importa, ognuno divide con me la sua razione, così che io ritorno serena.
Papà intanto è riuscito a trovare della farina e un servo sta facendo la polenta.
Alle 15 riprendiamo il viaggio e sull’imbrunire, pesti, stanchi, indolenziti arriviamo a Treviso.
La mia bicicletta è irriconoscibile e nemmeno tutta la buona volontà di Beppino riesce a migliorare le sue condizioni.
Siamo in casa del generale Vanzo, anch'essa in pieno assetto di guerra e pronta per la partenza. Non c'è una stanza libera, mangiamo in cortile alla luce blanda e fredda della luna, poi ci dividiamo per andare a letto. Papà ha trovato tre stanze ma in vie diverse. Io e Antonia nel centro della città.
Siamo appena coricate ed io già chiudevo gli occhi chiedendo al sonno un'ora di oblio quando la sirena ci fa saltare dal letto. Aeroplani sopra la città. Ci ripariamo in un umido sottoscala. Siamo scalze, tremanti per il freddo e soffriamo pensando al terrore della mamma sola con Bruno in una stanza d'albergo. Il rumore degli aeroplani è coperto dal crepitio della mitraglia. Scoppi di bombe rintronano fragorosi vicino (sembra) a noi.
Passa un'ora così, poi ritorniamo a letto, ma il fato non vuol darci un momento di tregua. Ben sei volte il rombare minaccioso delle eliche nemiche, il sibilo lacerante della sirena ci richiama alla triste realtà, ed ogni volta la visita si fa più lunga. E' già mattina, la mamma è venuta a raggiungerci, non vale la pena di ricoricarci.
</doc>
<doc id="20" genre="diary" gender="?">
4-11-17
La stazione rigurgita di esuli e di soldati. Provo entrare nelle sale d’aspetto. Un indecifrabile composto di odori eterogenei disgusta l’olfatto, mentre alla vista non s’offrono spettacoli migliori. “Una madre che ha perduto con il suo unico bambino la ragione, smania, urla, piange e ride”. “Una malata, gli occhi dilatati, le guance accese, si lamenta in un angolo”. “Sette od otto bimbi sperduti, raccolti dai soldati, rosicchiano gallette ed ogni tanto chiedono della mamma”. “Una sgualdrina fa il chiasso con dei giovinastri”.
C’è chi piange, chi dorme, chi guarda instupidito, chi ha ancora negli occhi l’ossessione delle cose orribili vedute o provate.
Ritorno fuori, vedo appoggiata ad una colonna la mia bicicletta e monto pazientemente la guardia vicino ad essa.
Il nemico viene con i suoi velivoli ad incoraggiarmi.
Il ballo delle bombe e della mitraglia è accompagnato dai fischi prolungati del treno in partenza per Milano, fermo al disco. Un silenzio cupo domina i viventi, che pregano.
Nel pericolo tutti ricorrono a Dio, si battono il petto, supplicano la salvezza. E Dio concede la grazia, poiché le bombe sbagliano il bersaglio ed una cade vicino alla locomotiva senza scoppiare.
Alle nove giungo a Treviso. Corro da Vanzo dove trovo lo zio Giobbe e la zia Teresina e so che i fratellini sono partiti con Valentino alla volta di Bologna.
Confortata, dimentica del sonno e della fame, fermo e prendo posto su un camion che si dirige velocemente verso Oderzo. Lungo la via riconosco gli impiegati municipali di Azzano e la famiglia del dr. Talotti sopra un autocarro mezzo rotto. A Oderzo inforco la bicicletta e via...
Dopo una decina di chilometri sono fermata da una colonna di grosso carreggio in fuga e nel tempo stesso avvertita che il nemico è vicino ed il ponte sul Piave sta per saltare.
Un desiderio immenso di rimanere, di seguire la teoria fatalistica che informa la mia vita, un bisogno di vedere la casa natia, le cose care, i ricordi sacri, l’idea, che rimanendo potrei salvare qualche cosa, la speranza di poter essere utile alla famiglia e alla patria, mi fanno proseguire ancora per qualche chilometro lungo la strada che si fa sempre più deserta.... ; poi il volo minaccioso dei corvi austriaci, il rombo di un ponte minato che salta, 1’idea che potrei incontrare il nemico, che mi potrebbero uccidere per la via, che la mamma a Ferrara vive trepidando, che papà m’aspetta a Padova, mi fa ritornare indietro.
In fondo allo stradone diritto e bianco si snoda la colonna del grosso carreggio che procede lentissimamente. Pedalo per raggiungerla e a neanche un chilometro di distanza scoppia la gomma della ruota posteriore. Corro a piedi e dopo dieci o quindici minuti arrivo a prenderla. Un capitano m’accoglie nella carrozzella. I muli fanno tre minuti di cammino e due di fermata. Sono stanchissimi, vengono da Gorizia a marce forzate e digiunando. Il capitano dice che non arriveranno a passare il Piave a Fagarè e che prenderanno la via dei monti; forse saranno fatti prigionieri. Ad ogni modo mi assicura la sua protezione, la difesa mia anche a costo della vita. Bellissime parole che mi fanno venire la pelle d’oca. Un autocarro sarebbe la mia ancora di salvezza. Comincio il rosario..... sono all’ultima posta..... tef tef tef.... eccolo.... arriva.
Scendiamo tutti e due e ci mettiamo con le braccia tese in mezzo alla strada. È stracarico, ma ferma. Metto un piede sil predellino, il braccio attorno il collo dello “chaffeurs”. Pregato dal capitano, un soldato sostiene la bicicletta.. e via..
Alle tre sono di nuovo a Treviso. Alle nove parte un treno per Padova. Lo aspetto, è impossibile che possa proseguire in bicicletta.
Treviso è irriconoscibile. Chiusi i negozi, chiuse le case. [...]. Esuli derelitti ammucchiati alla stazione. Non trovo da mangiare, poi non ho neanche il coraggio di chiedere. Gironzolo in qua ed in là come un automa, stanca, istupidita per le tante emozioni provate. Infine non trovando nessun viso conosciuto, nessun negozio aperto, ritorno alla stazione e mi siedo là, sugli scalini polverosi, fra tanti disgraziati. E passano lente, monotone le ore, e sull’imbrunire, quando maggiormente si acutizzano i dolori, una pioggerella minuta che non bagna ma penetra fino alle ossa viene ad incorniciare degnamente la tristezza del quadro.
Non alle nove ma alle una si mette in moto la lunga tradotta. Sono tutti vagoni bestiame mal puliti, adorni di poche rozze panche.
</doc>
<doc id="21" genre="diary" gender="?">
7 – lunedì – S. Luciano prete
Vae Victis – proprio così. Sistematicamente ci espropriano di quanto abbiamo. Oggi hanno preso gli ultimi due vitelli di Riva – restano due sole vacche – per quanto tempo? A volte lo spettro della fame mi rende pensierosa – ma al solito mi rimetto presto – il cannone tuona più che mai e mi dice di sperare. Eppure ogni giorno la va un poco pezo, non tanto in casa che gli ufficiali attuali, presi individualmente non sono scortesi, ma il governo! Pavei lavora per conto del governo da quasi due mesi e fin d'ora non ha veduto il becco di un quattrino – vado a parlare per la terza volta e mi si risponde finalmente, che dal 20 p.v. Potranno cominciare a pagare e che avrà cor. 1 al giorno più il mangiare.
Governo...... con tutto quello che segue. – Che può fare un povero padre con moglie e cinque figli piccoli con una corona! Mi venne risposto che il governo non è responsabile, se Pavei ha una famiglia numerosa! Con ragione tuona il cannone più che mai. Nevica fitto fitto.
</doc>
<doc id="22" genre="diary" gender="?">
7-11-915 Al mattino con tutte le ossa indolenzite mi alzo e guardo un po' il tempo, era un po' più chiaro dei scorsi giorni, ma in giornata ritornò di nuovo la pioggia, e le nostre sofferenze aumentarono perché tutti bagnati e da nessuna parte vi era la possibilità di potersi un po' asciugare; se si fosse acceso un piccolo fuoco! così vicino al nemico! Non appena avrebbe veduto il primo raggio di fumo era sicuro che una granata ci avrebbe spazzato e fatti a pezzi e nessuno ci avrebbe più trovato. Questo che scrivo non è neanche una terza parte, se dovessi scrivere tutto mi ci vorrebbe tanta carta che alla fine non riuscirei più neanche a trasportarla e poi sarebbe inutile il mio scritto perché son sicuro che tanti e tanti non crederebbero la mia sincerità.
</doc>
<doc id="23" genre="diary" gender="?">
8 – martedì – SS.40 martiri
Sono andata dal comando per un biglietto di divieto per ulteriori requisizioni nelle nostre stalle. Lo hanno fatto per una vacca per stalla e per due in quella di Viel. Per conto mio ne ho messo una nella stalletta.
Gioverà? Lo hanno promesso – Ma la carta vale ben poco per loro – anche se timbrata e sigillata come è successo in casa di Angelo! Dicono che una vacca deve rimanere per la razza (Razza di briganti!) E di vitelli nemmeno uno! Dire che di piccoli ve ne sono ancora sei! Ho detto a Viel che intanto uccida il più grande – divideremo fra tutti e mangeremo – piuttosto che vadano tutti nelle loro mani per un pezzo di carta.
Angelo ha scritto di nuovo – Arturo benone – tutti e due stanchi della vita che fanno, ma sperano che presto abbia a finire. La lettera è arrivata al ten. Yustiz, presi ad uno ad uno non sono cattivi – ma la macchina principale è quanto di più odioso possa dirsi.
</doc>
<doc id="24" genre="diary" gender="?">
8.8.916. Ho passato giorni emozionantissimi, l'amico sembra arrivato e per stare con noi. Spero che non avrà voglia di andarsene. Cosa sarà delle persone mie salvi o periti! Ciò mi cruccia in modo che alle volte  il mio capo scoppia!
Le notizie sono pessime che Gorizia sia ridotta un cumulo di rovine e che sia stata presa dai nemici! Povera Gorizia e che dure prove. Speriamo che non sia vero!...
Verso la fine del mese saranno richiamati quelli del 85 e 97 dunque non tutti ancora alcuni rimangono.
I giornali quelli che leggiamo noi, deplorano la presa di Gorizia e l'infamia commessa da quelli che dovevano essere nostri amici e leali. Cosa succederà alla mia povera città e di quei pochi cittadini rimasti. Seppi che il mio bel cane Fedo di Battaglia fu trascinato via da un cecchino. Il mio Bassotto forse ora starà bene e potrà rivedere il suo antico padrone, quanto ho pensato a lui in questi giorni.
[…]
Cosa succederà a Gorizia? In Trieste furono gettate bombe, a che pro? E' fa impazzire, vorrei avere le ali e spiegare il volo e raggiungere i miei! Cosa vo fantasticando, bisogna ch'io sia forte ed attendere gli eventi! Rivedrò tutti i miei? La casa mia? Che giornate.
</doc>
<doc id="25" genre="diary" gender="?">
A Trieste continuano a gettar bombe, i poveretti che vivono colà devono essere in continue paure. Anche qui l'altra sera verso le 9 (29.8) fummo sorpresi di sentire forti denotazioni informandoci il giorno dopo, ci dissero che poco lontano erano stati veduti aeroplani nemici e perciò i cannoncini si fecero sentire.
</doc>
<doc id="26" genre="diary" gender="?">
A Udine ordinarono di recarci al comando di tappa di Cormons, dove andammo con un treno che aveva la macchina in coda: viaggiava a spinta anziché a trazione perché, ci dissero, la stazione di Cormons era sotto il tiro dell’artiglieria nemica e doveva ripartire subito dopo scaricati i militari, senza bisogno di fare manovre.
Cormons, dove arrivammo che era già notte, era vicina alla linea del fronte: si sentivano, oltre al rombo dei cannoni, anche i colpi dei fucili ed il crepitio delle mitragliatrici. Al comando di tappa ci dissero che la mattina seguente dovevamo recarci a Romans, un paesino nella pianura dell’Isonzo, lontano diversi chilometri che avremmo dovuto percorrere a piedi. Intanto ci fu indicato un locale dove passare la notte, paglia a terra; insieme ad altri militari. Prima di andare a dormire passeggiammo un po’ per il paese da dove, in alcuni punti, si vedeva la linea del fuoco sulle colline poco lontane. Oltre a sentire i colpi, si vedevano le fiammate delle bocche da fuoco ed i bengala che qua e là illuminavano a giorno piccoli settori. Tutto l’insieme dava la visione di un paesaggio spettrale, niente affatto accogliente. Io non rivissi le emozioni che avevo provato l’11 giugno dell’anno precedente, perché avevo acquisto un po’ di esperienza di guerra: tuttavia quello scenario notturno non era per nulla invitante e riusciva difficile comprendere come là potessero viverci tanti militari.
	
	
	
</doc>
<doc id="27" genre="diary" gender="?">
A bordo del Mosella, 9 aprile 1928
Non so se sia bello, lo spettacolo del Rìo de la Plata; di questo fiume immenso, color caffellatte, si vede solo la riva che costeggiamo.
Ed ecco una serie di case alte, dure, di cui molte finiscono in punta, come campanili, o sormontate da cupoline; ecco la metropoli del nuovo mondo; ecco la terra promessa di questi nostri tempi troppo avari di poesia: Buenos Aires.
</doc>
<doc id="28" genre="diary" gender="?">
Abitai per 4 giorni l'albergo principale Ritzer ove prendo ancora i pachi. Trovai stanza abbastanza bella in casa privata 25 cot mensili ma con poco mobilio cosiché dovetti far fare un'armadio pei vestiti e biancheria, un tavolo, lampada, ecc, ciò che alla partenza vendetti alla gente del paese. Vicino alla mia stanza abita la sig. Drass e figlia pure confinate, avendo un figlio sotto le armi in Italia. Mi trovai discretamente, sola sono da tanto tempo senza notizie dei miei cari. Scrissi alla Lotti sperando notizie, a Trieste pure ,ma fin ora niente. Abbiamo qualche giornale è rattristante leggere le notizie della povera martoriata Gorizia. La mattina per solito mi levo alle 7, preparo il mio caffè con buon latte che mi fornisce la padrona di casa, faccio la stanza e verso le 10 sorto per andare un po' in chiesa o a far qualche spesuccia, ci sono parecchi negozi che fanno eccellenti affari coi poveri confinati. Poi vado presentarmi alla gendarmeria che fra parentesi ci riceve la  moglie del capo, buona donna [...]. Verso le 12 o prima si va dal capitano che ci da la posta se c'è e poi a pranzo. 
Al dopo pranzo si va a fare qualche passeggiata nei bei dintorni ma non lontano giacché è proibito allontanarsi senza permesso. Abbiamo fatto parecchi strappi e per fortuna senza conseguenze
</doc>
<doc id="29" genre="diary" gender="?">
Al mattino presto era ancora buio eppure ricordo molta gente era sulla strada ad aspettarci per un ultimo saluto. Partimmo. Addio cara Corropoli. Addio addio nel ritorno al mio paese ti lascio un po’ del cuore mio. Addio cara Corropoli addio addio. E la gallinella rimase come ricordo a Corropoli da dei signori. Il viaggio fu un po’ lungo.
Una sosta a Firenze una a Padova dove anche furono ripetuti i cari 2 alla stazione e poi via. Passati i vecchi confini dove incominciano le montagne il treno andava adagio e dai confini e dai finestrini vedevamo i reticolati e le trincee i buchi delle bombe e le piante divelte e attraversando i paesi le case distrutte. Scesi dal treno a Castelnuovo, su un camion arrivammo all’ingresso di Telve di Sopra. Il camion non poteva entrare la strada era ostruita dalle macerie solo un piccolo e ineguale sentiero.
Incespicando nei sassi giungemmo alla chiesa. A braccia aperte il caro curato ci aspettava (Era il 6 aprile 1919). Ci azzarezzava noi bambini, e man mano arrivavamo ci faceva entrare in chiesa. Un  po’ alla volta ci assegnò un banco o 2 a seconda del numero! Chi fu sistemato sull’orchestra, chi nel battistero. Carlo dei dobasi che era capo coro nel coro. Il curato si sistemo in sacrestia, i giovani e i grandi nei soffitti della chiesa. Qualche famiglia fu sistemata nell’unico piano delle scuole e alcune ancora nella chiesetta di San Giovanni de sassetto dove però mancavano le porte e le finestre. Erano i unici edifici col tetto. Il resto del paese completamente distrutto. Dormire in  chiesa si ma cucinare no Così all’esterno sui muri della chiesa vennero piantati dei chiodi o ferri da reticolato e un filo di ferro e alcune pietre, formati tanti piccoli focolari. Quando il tempo era bello bene ma quando era brutto il fuoco si spegneva bisognava scappare in chiesa e saltare il pasto.
Ci venne dato del pane scuro e latte condensato più tardi caffè d’orzo. E arrivò il papa pover’uomo, sparuto, coi baffi, triste  stanco, povero papa, cosa avrà provato vedendo che io avevo timore? la sua Rosina ma passò solo che era sempre via a lavorare povero papa quanta fatica quanto soffrire e quanto lavorare. Solo il buon Dio potrà ripagarvi caro papa il lavoro fummo così poco insieme. Ma era bravo sapeva fare il muratore il falegname e aggiustava e aggiustava le drambette (scarpe con la suola di legno) faceva anche il contadino ci avete dato tanto papa voi con il vostro esempio di laboriosità e sacrificio. Il papa sempre assente nel lavoro per il governo a fare baracche con pochissimi mezzi la mamma a fare qualcosa in campagna ma bisognava stare molto attenti perché c’erano tante granate inesplose vi furono 4 mutilati alle mani e ai piedi un bambino resto ceco e mori presto. Perciò andavamo pochissimo in giro. […] si iniziò lo sgombero delle macerie coi miseri mezzi di allora e la ricostruzione del paese era lenta. Furono fatte delle baracche di legno e non si poteva fare il fuoco e perciò su un lungo muro che costeggiava la fila delle baracche si ripeteva cio che s’era fatto sul muro della chiesa, ma la bella stagione passa e viene l’inverno,  il freddo. Il governo ci aveva donata una coperta una coperta di lana, un lenzuolo di spugna pesante (lo conservo di ricordo anche se consumato) non c era la luce, e l’olio era prezioso.
C’era stata donata anche una pecora per il latte e la lana di giorno fuori al pascolo o fuori dalla baracca e di notte dentro. Si andava a letto presto e siccome non si dormiva subito la mamma anziché seduti attorno al tradizionale focolare tutti sotto le coperte solo le orecchie e il naso gelati fuori. La mamma dopo le serali preghiere incominciava il suo raccontare e noi attenti a non lasciarci prendere dal sono...
</doc>
<doc id="30" genre="diary" gender="?">
Arrivammo finalmente dopo due notti e due giorni di viaggio alla nostra destinazione, quel luogo si chiamava Cubin. C’erano solo baracche con i prigionieri italiani, altre baracche vuote destinate a noi, solo i letti con i materassi riempiti di fieno, qualche tavolo costruito in modo molto primitivo e chiodi lunghi ai muri, che erano formati da tavole di legno a doppia parete. L’unica fortuna nostra era che in quel luogo vi erano solo boschi; alberi enormi con diametri fino ad un metro e mezzo. Noi eravamo quasi nascosti, che desolazione.
Ma torniamo alle nostre baracche. La prima cosa importante da fare era di requisire qualche stufa; i contadini erano lontani da noi uno-due chilometri ed erano russi, ma le case erano momentaneamente occupate dalle truppe tedesche. Ci vollero molti giorni di lavoro ma finalmente riuscimmo ad organizzarci. Cominciarono ad arrivare i feriti del vicino fronte, in condizioni pietose; oltre alle ferite infette, tutti erano pieni di insetti, da cui bisognava liberarli subito. Dopo una provvisoria medicatura, furono messi in casse di legno, primitive alte circa due metri e con del vapore d’acqua alla giusta temperatura  tutta la persona veniva chiusa lì dentro, solo la testa emergeva da una apertura tonda; non ricordo che cosa contenesse quel vapore di antiparassitario, ma dopo dieci minuti erano liberati da questo tormento, che li torturava da mesi. Tutto questo lavoro era organizzato in modo molto primitivo. La nostra fortuna erano i boschi che ci circondavano, non mancavamo di legno per riscaldare le baracche! I vetri delle piccole finestre furono requisiti ai contadini, togliendoli dai quadri che avevano in casa! I loro quadri rimasero senza vetri e nelle nostre baracche/ospedale furono applicati come finestre.
Avevamo nelle vicinanze una sorgente d’acqua che non fu mai analizzata perché ci mancavano i mezzi: per fortuna ci andò bene!!
Così, assicuratici l’acqua ed il caldo, cominciammo il nostro lavoro con abnegazione e pazienza.
Arrivavano di continuo dei feriti; tutti i prigionieri italiani marcarono visita, poveri ragazzi, portati via dal loro sole e luce, in questo di freddo e neve. Il mio servizio dalle tredici alle quindici ore al giorno non bastava. Quante volte tornai indietro, dopo cena, a confortare e medicare!
Le bende per fasciare erano di carta igienica a rolli, la ovatta quei famosi fili di biancheria che cominciai a tirare nel mio collegio che poi fu fatto da tutta la nazione. Mai sosta, lavoro man mano che i feriti erano trasportabili erano inoltrati verso l’hinter-land. Mesi, mesi di snervante lavoro, ogni giorno miserie nuove, nuove esperienze, nuovo dolore fisico e morale.
I prigionieri italiani erano comandati per il nostro aiuto, erano liberi, perché sarebbe stata cosa molto difficile evadere!
</doc>
<doc id="31" genre="diary" gender="?">
August 9, 1995
A quest’ora di un anno fa ero in treno per Milano con uno zaino e una valigia pieni di roba e tanta voglia di partire. Oggi sono qui a casa, il tavolo di cucina è sempre lo stesso come lo stesso è rimasto il mio paese. Chissà perché mi aspettavo che tutto fosse cambiato, che so, i quartieri, la moda, la gente... Invece ho ritrovato più o meno ogni cosa come l’avevo lasciata, i discorsi sono ripresi dove interrotti. Passata l’euforia dei primi racconti sull’anno vissuto down yonder in quella casa gialla ho cominciato a studiare le materie che in America non avevo svolto (italiano, latino, storia europea, filosofia, fisica e storia dell’arte) e su cui dovrò sostenere un colloquio a settembre prima di cominciare la quinta. Ma è davvero tutto uguale a prima? 
</doc>
<doc id="32" genre="diary" gender="?">
Buenos Aires, 1 maggio 1928
Buenos Aires è piena di lustrascarpe : sicuramente migliaia. Purtroppo italiani, quasi tutti: calabresi.
Ogni salòn para lustrar (ve ne sono a centinaia) ne ha una decina o più. Lustrano scarpe dalla mattina alla notte, meno quello di loro che è di turno sull’uscio a adescare i passanti: "Adelante caballero! Se lustra!"
Né il grido né l’aspetto dei lustrascarpe mi sembrano da sirene; ma evidentemente lo sono, per gli argentini.
Questi lustrascarpe guadagnano da 150 a 200 pesos al mese, fra stipendio e mance, ossia molto meno di quel che guadagno io. Con la differenza che, fra dieci anni, loro avranno sicuramente una fortuna, in Italia; e io, chissà. Spendono appena una cinquantina di pesos al mese; il resto lo mandano in Italia. A 120 pesos al mese, sono 1440 pesos all’anno di economie, 14.400 in dieci anni: ossia un 120.000 lire. Che, in un paesello calabrese, rappresentano una fortuna. 
Il difficile, per me che spendo 75 pesos solo per la camera, è di riuscire a vivere con 50. Loro ci riescono: dormono in dieci in una stanza che costerà meno della mia, e mangiano quasi unicamente spaghetti fatti in cooperativa, nella stanza medesima. 
</doc>
<doc id="33" genre="diary" gender="?">
Buenos Aires, 17 aprile 1928
Subito, dopo il centro di case alte, incomincia la serie infinita delle casette di solo pianterreno. I grattacieli sono un bluff.
Vista dall’alto, per esempio dalla terrazza di uno dei sedicenti grattacieli, questa città pare un immenso cimitero, dove la monotonia delle tombe anonime -Le casette ad un piano- è interrotta ogni tanto dai vanitosi mausolei delle famiglie più ricche. 
E di un cimitero ha l’allegria.
Per le strade si vedono poche donne: le professioniste del marciapiede in Calle Corrientes, e le signore in Calle Florida, all’ora del passeggio, verso sera; poi, solo uomini. [...] 
</doc>
<doc id="34" genre="diary" gender="?">
Buenos Aires, 21 maggio 1928
L’Argentina (e, mi dicono, tutta l’America Latina) è il paese del mañana. (Che vuol dire "mattina" e "domani", ma in questo caso è usato come "domani").
Non si può far niente oggi, bisogna farlo mañana. È impossibile combinare oggi un affare con un argentino, anche se è conveniente per lui. Bisogna ripassare mañana. E domani, probabilmente, ci si sente ripetere: "Vuelva mañana". E così via, con una serie di mañana che a volte durano mesi. [...] 
</doc>
<doc id="35" genre="diary" gender="?">
Buenos Aires, 8 maggio 1928 
Ieri e oggi ho provato a far caricature nei caffè, per passare il tempo, come facevo a Parigi.
Ingenuo! All’Ideal e al Real Coruña m’hanno subito avvertito che non è permesso, perché "il pubblico o le ragazze dell’orchestra potrebbero offendersi". [...]
</doc>
<doc id="36" genre="diary" gender="?">
Buenos [Aires] 15/1/91
A 26 anni dopo aver sopportato 5 anni di militare in guerra e, prigionia in Africa, il giorno 7 gennaio 1948 partii da Genova emigrando in Argentina. Oltre 13.000 sono i km. aerei e, quasi 15 le ore di volo che separano l’attuale residenza dal mio paese d’origine e, 43 sono gli anni ormai trascorsi da che mi allontanai. Ricordi!!!!.... quanti!!!!.... quanta miseria si allora, ma anche quanta preziosa esperienza e rara astuzia imparata nel mio paese anche se a caro prezzo. Voglio dire che, almeno per me, nessuna scuola letterata o, tanto meno l’attuale presunta progressiva e migliore condizione economica di illudente benessere, potrebbero insegnare e giovarmi positivamente di più, quanto le povere restrizioni di quei tempi, mi regalarono in termini di scaltrezza, di capacità e di sopravvivenza. Sono nato a Pieve S. Stefano da modesta famiglia di Artisti operai nel 1921, furono nell’era i tempi in cui la vivace semplicità e l’onestà intuitiva risolveva con il sorriso sulle labbra e con rara modestia ogni problema sia duro che durissimo, sicuramente incoscienti, ma era, è vero, la prematura giovinezza. I ricordi tutt’ora sempre più prepotentemente vivi e presenti del tempo trascorso da ragazzo nel mio Paese hanno un incalcolabile e profondo valore di rispetto, ed emotivo. La loro interessante sintesi ha valore per me assolutamente superiore ad ogni altra cosa al mondo. Ciò è tanto vero che spesso ricorrendo nel pensiero, e pensando e ripensando, mi convinco sempre più che in generale l’uomo vero, l’uomo forte, l’uomo sicuro di se, l’uomo che sa vincere alle prese dirette con ogni più dura realtà, si realizza solo e quasi sempre con l’aver conosciuto quanto piu l’acuta sofferenza, l’esperienza di povere limitazioni di disponibilità economica, ma con grande forza d’animo e ferma volontà. Quello che è importante è arrivare a vincere ad ogni costo nella vita, ed io temo che non sia altrettanto efficace con condizioni di facile benessere, realizzato dalla volontà di altri prima di noi. La conoscenza delle proprie capacità e dei propri limiti, per esempio nell’affrontare e risolvere situazioni difficili, oltre che procurare soddisfazione e gioia a noi stessi, sprona la mente, ( senza scampo ) alla ricerca creativa di migliori soluzioni e, talvolta non è raro che si arrivi a risultati isperati. Non è detto per’altro che tutti i problemi che si presentano debbono per forza essere risolti nella ricerca di successi economici, è molto più importante sentirsi soddisfatti della propria onestà e della propria capacità, che vale oltre la ricchezza venale. La vita degli emigranti come bene si può immaginare non si presenta sempre tanto facile, certamente molto dipende, non tanto da una condizione psicofisica, quanto da una sicurezza di capacità di mestiere e di matura preparazione professionale. Io per esempio andai quasi per scherzo e, non partii all’avventura vera e propria in cerca di lavoro, ricordo che ne fui al contrario, contattato e richiesto con tanto di contratto accettato, da me firmato ad Arezzo prima della mia partenza da Pieve. Tuttavia, diverso da come vige oggi in Italia, io ed altri fummo obbligatoriamente sottoposti a scrupolosa e rigorosa visita medica, e con tanto di ineccepibile documentazione completa di certificati penali e civili in perfetta regola, dopodichè, ciò non escludeva che tutto poteva presentarsi liscio, poiché sapevamo che problemi di vario tipo, quali il cambio di abitudini, di mentalità, di lingua e di emisfero. Quella Pieve dei miei pensieri, quella Pieve dei miei occhi quasi allucinati e veggenti oggi non c’è più, è grazie ad essa che, nella mia giovinezza mi ha tanto insegnato. La mia Pieve. La mia Pieve quella la cui originalità diversa da oggi non c’è più. Peccato che la Pieve si presenti ora ripetuta e più o meno uguale ad altri paesi e città. I soliti scatoloni immotivati e lisci di cemento, che fanno con ogni dove, un tutto eguale, così come se tutti i viventi si chiamassero con lo stesso nome, perché in realtà nessuno ha alcun che di diverso, bensì la stessa fisionomia. Ma sapete signori miei cosa è, quale valore rappresenti l’identità particolare non ripetuta di una cosa?.... Ebbene quella Pieve dai colori stanchi ma caldi delle vecchie case cittadine, le docce spesso versanti l’acqua sporgenti dalle gronde dei tetti, tutti sbalzanti a linee, a piani e altezze diverse, i tre Archi, il colonnato Farmacia Baldassarri, Perugini, Gamberone ( negozio di cocci cotti e vecchio Trombone della Banda ) il colonnato Olivoni con sotto la Barbieria di Bertino – Santi con il suo orologio della Torre Comunale il Vecchio ma bello palazzo Comunale, quello Ortolani, del Santini, del [Doge] nella Piazza Plinio Pell.ni. 
</doc>
<doc id="37" genre="diary" gender="?">
Caltrano (VI), 3 agosto 1917
L'ospedale è nel municipio (un gran palazzo), e ci siamo accomodate benino; dà sulla piazza ove è la fontana e quindi grande comodità di acqua. Nella piazza vi è pure la chiesa che ha un altissimo e svelto campanile che ora suona le campane – quelle campane che in segno di gran duolo tacquero per tanti mesi.
L'arciprete è sacerdote che ha spirito patriottico ed ha avuto anche onoreficenze. La popolazione ci ha accolto con grande curiosità benevola e quasi ossequiente e la prima nostra passeggiata ha avuto accoglienze talora commoventi: alcuni vecchietti ci hanno salutato con riverenza, e i bimbi ci hanno portato fiori. Ci chiedevano i santini perché ci pensavano Suore!
L'ospedale non lavora molto perché funziona da Sezione di Sanità: riceve gli ammalati e li deve smistare in altre unità a Breganze, Lugo, Lonido (sic: in realtà Lonigo) e in altri ospedali. Noi dietro divieto del Colonnello Direttore di Sanità non possiamo muoverci dal paese e così ci è impedito di visitare luoghi interessanti e storici. Questo colonnello è una quasi funesta istituzione e amareggia questo nostro primo soggiorno a Caltrano; e non parlo solo di noi infermiere ma di tutti, dirigenti e ufficiali.
</doc>
<doc id="38" genre="diary" gender="?">
Carissimo Riccardo
    Ho sollecitato ancora con espresso tua fede di nascita e speriamo che me la manderanno presto: abbi pazienza, la colpa non è tua, se i tuoi certificati non sono pronti, e nemmeno mia perciò è inutile rimproverarmi, perché non fai altro che acuire il mio stato di nervosismo e mi togli la gioia di agire con sveltezza. Del resto, ho domandato a Paoloni che si trova a Perugia per una piccola licenza, se questo ritardo porta conseguenza ed esso mi ha assicurato di no, trantopiù che non dipende da te questo ritardo. Ho un’agitazione tremenda nell’anima che nulla vale a cacciare. Tutti i giorni più difficile la vita, tutti i giorni uguali, pieni di tristezza. Tremo per il presente, tremo per l’avvenire che vedo sempre più scuro. Ancora non ho potuto vendere l’incubatrice, e non so come fare per la pigione di casa. Vivere in una incertezza simile è dolorosa e non vi è nemmeno la speranza di migliorare la nostra situazione presente. La vita è una continua lotta, beato chi l’affronta con rassegnazione e coraggio; fin’ora non mi è mancata questa grande virtù; no, ma ora sento che questa forza d’animo mi ha abbandonata e mi abbandono alla corrente che mi trascina. Se nella mia giovinezza mi avessero predetto l’avvenire, mi avessero detto le sofferenze di ora; oh, quanto avrei riso di cuore! Ma purtroppo non sarebbe stata che nuda e cruda verità, la verità vera che mi fa tremare, che mi fa soffrire, che affiacca la mia energia che mi rende nervosa insopportabile. Tutto mi da noia tutto mi rattrista; il sole che splende festante, la bellezza della natura, tutto , perché io queste dolcezze non posso goderle, perché la libertà mia è finita perché dalla mia prigione volontaria non vedo né sole, né fiori, né verde, solo si distingue un piccolo spazio di cielo azzurro che mi fa desiderare più intensamente la mia libertà di un dì, la pace dei campi in un trionfo di sole. Oh come invidio coloro che possono godere queste gioie serene della campagna i sereni tramonti, la poesia infinita dell’ora soave dell’Ave Maria, quando la campana […] disperde lontano lontano la sua eco malinconica, e quando il cielo comincia a tingersi di un azzurro più cupo per l’avanzarsi della notte, quando i monti in lontananza diventano una linea cupa che pare si unisca la cielo, oh, allora, in quell’ora malinconica e dolce, oh, quanti rimpianti, quanti desideri, quante dolcezze infinite ti colgono, e la vita che si è vissuta ti si presenta tutta schierata  innanzi in tutta la sua magica dolcezza in tutti i suoi tristi aspetti; abbiamo vissute delle dolci e serene primavere, là nella placida serenità dei campi, in mezzo al sorriso dei fiori, quando anche dentro di noi esisteva un celeste e sereno amore, un amore forte e ardente che al disfacimento di tutti i nostri sogni è sopravvissuto malgrado tutti e tutto. Quanti baci, quante carezze, quanti sogni in quei dì sereni, quanti palpiti ardenti, quanti sospiri. Ed era dolce il sognare, ma la vita ha delle tristi sorprese e la tempesta ha portato via con se in una ridda infernale tutte le nostre speranze, tutti i nostri deliziosi sogni. E’ venuta la guerra, la guerra infame che tutto travolge : i sogni e speranze e giovinezza e amore e gioia. Avessi avuto la gioia di averti vicino non mi sarei sentita tanto infelice, tanto sola. Invece tristemente conduco la mia esistenza senza un sorriso, senza una gioia senza una speranza di un migliore avvenire. Vivere così è triste e scoraggiante e se no fossero quelle creature che mi stanno al fianco, quanto volentieri avrei rinunciato alla vita! Sono scoraggiata, sono vinta e nei miei scoraggiamenti pensando al passato, mi si rende più triste l’avvenire. Lottare per l’esistenza è giusta; ma quando questa lotta è di tutte le ore, di tutti i minuti, quando questa lotta non ti lascia tregua perché diventa sempre più difficile; allora che si può, che si deve fare? Non altro che abbandonarsi alla corrente che ti trascina, che trascino insieme e volontà ed energia; e per quanto tu voglia reagire, questa corrente ti trasporta lontano lontano scoraggita e stanca. E questo è il mio stato d’animo in questo momento. Avrei una matta voglia di piangere di gridare a Dio e agli uomini tutto il mio profondo dolore tutta la mia ribellione, per questa mie sofferenze morali […]. Ma quando finirà questo martirio? Quando finirò di salire il mio Calvario? Nulla mi da affidamento che questa tremenda lotta debba finire presto e perciò mi sento sempre più avvilita sempre più stanca. Riccardo mio nel nostro passato, abbiamo sofferto ma sofferto atrocemente, ma sono a confessarti che vorrei risoffrire quelle passate di sofferenze ma non vorrei trovarmi nemmeno per un  minuto nei panni di ora. Dio vuole privare la nostra forza e la nostra pazienza; mi accorgo che malgrado tutto siamo attaccati alla vita per una tenue speranza che ci dice che un giorno potremo ancora avere un poca di tranquillità, se non di felicità, ed è questo grande desiderio, questo grande sogno che fa si che rischiari qualche volta il mio cielo nero. La vita ha delle tristi sorprese e questa guerra è una delle più tremende sorprese che ci ha colpiti nelle parti più vulnerabili: tutto, interessi, libertà, pace, tutto è sparito lontano lontano, nel caos del nulla. Però in mezzo a queste sorprese dolorose, la più dolorosa per me è stata quella di perdere la mia libertà, la poesia dei campi, il cielo azzurro, la tranquillità dell’anima. E’ vero che ho risoluto il problema dell’interesse col chiudermi in questa prigione, ma in minima parte; perché la vita è diventata così cara che quello che si guadagna più il sussidio non basta per vivere. E sicchè uno è sempre senza danaro e il mondo è così pieno di egoismo, che nessuno è buono ad aiutarti a incoraggiarti a proseguire nell’ardua via del dovere che t’incombe. Dopo qualche giorno riprendo la mia lettera e ti do una notizia un po’ triste ed è che Oliviero sta poco bene; l’ho purgato due volte in fila e ancora ha la lingua sporchissima e pare che abbia un poca di febbre; ancora non ho chiamato il medico, perché credevo che la cosa non fosse altro che un imbarazzo di stomaco; ma oggi lo chiamo e voglio sapere che cosa è questa faccenda che è un po’ troppo lunga. Tremo al pensiero che si dovesse mettere una malattia lunga e seria; tu non puoi immaginare in quale stato d’animo mi trovi; è orribile il vivere così sospesi il pensare che senza danaro bisogna lottare contro il male che ci colpisce. Speriamo che le mie paure, i miei tristi pensieri vadano a cadere nel nulla che presto tutto torni in calma e che il mio cuore non tremi più. che vita maledetta! Almeno dopo tanti pensieri, dopo tante angustie, almeno che non ci venisse a mancare la salute l’unico dono che Dio ci aveva dato e che gli uomini vogliono toglierci. Questa febbre io la ritengo causata dal pane cattivo che per diverso tempo ci hanno dato e che ha causato tante malattie intestinali; e, Dio non voglia; ma io credo che Oliviero sia malato di gastricismo. Ma speriamo che Dio non voglia colpirmi con una malattia dacchè vede quanta miseria ho, e che Egli mi aiuti ora e sempre.
Appena saputo ciò che ha, te ne informerò, per ora sono le mie impressioni che io ti scrivo. Dimmi una cosa: Perché non mi dici nulla di che cosa hai fatto per le scarpe della Sig.ra Boschi? Hai reclamato o no? perché non mandi la ricevuta? Essa mi ha detto che ha bisogno delle scarpe e che perciò non ha altra speranza che riavere il suo danaro dal detto reclamo, se no bisogna noi restituirle la somma. Dunque rispondi subito, ti prego o manda la ricevuta di spedizione che proveremo a reclamare da noi giacchè tu non puoi [...]. Sono già diverse volte che ti chiedo questa ricevuta e tu non mi rispondi nemmeno; almeno questa volta fa di rispondere esaurientemente che allora penserò a tutto io, e condurrò le cose in modo che la detta Sig.ra dovrà restare contenta. Abbi pazienza se ti annoio sempre con i miei lagni, ma proprio non ne posso più sono stanca di una vita così trambasciata, così triste. Ti posso assicurare che io sto molto meglio e che speriamo che Dio mi dia sempre la salute. Stelvio e Maria sono due bei toretti, e non mi posso convincere del malessere di Oliviero avendolo sempre veduto forte e bello, fiorente come una primavera. Tu come stai? Ho speranza che anche tu stia bene e sia bravo e contento in mezzo ai tuoi compagni. Appena pronti i tuoi certificati, mi affretterò a spedire. Scrivi qualche volta e sostieni l’animo mio stanco con la forza dei tuoi consigli del tuo pensiero. Ti baciano e salutano i figli e i miei pensieri a te che sei l’unico pensiero che allieta la mia vita.
Tua Emma.
</doc>
<doc id="39" genre="diary" gender="?">
Continua per tutta la notte un forte bombardamento. Giunti alle ore 1 dopo mezza notte, essendo già da prima sempre in veglia perché i feriti venivano continuamente ma in qual momento stavamo seduti, giunge una granata che colpisce il muro fuori di rimpetto e per la porta entrarono numerosi sassi del muro pezzi grossi di pietre, ferendo alla gamba destra il Capitano medico del 153° Fanteria, e noi molto impressionati del fatto si diceva, questa notte è il nostro destino, non vi era un minuto di ritardo tra una cannonata all'altra, si sta nel nostro posto rannicchiati sino al mattino nessun altro successo.
</doc>
<doc id="40" genre="diary" gender="?">
Dopo 8 giorni dal mio nuovo soggiorno il 27.8.915 fui chiamata da un soldato di guardia e sempre accompagnata mi presentati ad un ufficiale auditore che sommariamente chiese della mia nazionalità ecc. Pochi giorni appresso ebbi un lungo interrogatorio da un maggiore auditore, persona gentile e a modo il quale dopo finito l'interrogatorio mi disse che lui non poteva continuare la mia istruttoria, ma che avrei in cambio un giudice giovane molto buono e corretto che mi troverò contenta. Difatti dopo qualche settimana fui chiamata nuovamente a presentarmi e dovetti ripetere tutto quello che già dissi al mio nuovo giudice. 
Giovane e di bei modi parlava anche un po' d'italiano ma non era solo a condurre la mia istruttoria, bensì in comune col auditore Dr. Ender, burbero,cattivo che sapendomi di nazionalità italiana mi sputò quasi in facia, essendo io sedutami dietro invito del giovane, su una poltrona di veluto ch'era nella sala delle udienze mi fece alzare e fece portare una sedia di legno dall'andito, si sbizzarrì in tutti i modi riguardo che Emilio fu riformato a Firenze. Dove disse che non succedessero più. Per fortuna io ebbi per poco, il giovane auditore partì per il fronte e così tutti i miei atti e incartamento passarono ad altro imboscato auditore Dr. Hein il quale, sebbene severissimo, dopo quasi 7 mesi di pene, angherie terribili, insonnie, tormentata da cimici e rovinata da tanti patimenti, fui chiamata ancora dal Dr. Hein il quale con strana cortesia mi disse che loro desistevano d'ogni accusa e che sarei passata fra breve alla Polizia la quale destinerà dove potrò andare. Ringraziai [...] l'auditore. Ero accusata nientemeno che di spionaggio, [disturbo] della pubblica quiete e provata diserzione dei miei figli s'intende. Dopo aver fatto parecchie perquisizioni in casa mia, a Trieste da mia sorella, non trovarono nulla di compromettente e per ordine militare fui confinata a Pogstall Austria inf, al di là del Danubio luogo abbastanza lontano da qualunque centro importante, la città più vicina è Melk! Passai altri 5 giorni all'Elisabethpromenade, carcere di passaggio.  
</doc>
<doc id="41" genre="diary" gender="?">
Firenze-Parigi, 24-26 aprile 1926
Partenza solitaria nell’alba primaverile. La mia vecchia città scompare: il fiume ingiallito dalle ultime piogge, i monti lontani con un po’ di neve sui cocuzzoli che non vedrò più, per chissà quanto tempo.
Signa. Subbolìo d’un carro che passa là sotto, col barrocciaio addormentato. 
Poggerelli di pini, poggerelli di pioppi: nessuno ha tempo di guardarvi. Chi ha sonno dorme, chi vi ha visto troppe volte legge il giornale. Appena tre viaggiatori chiacchierano: e sono venuti a mettersi proprio accanto a me, per gonfiarmi la testa con la radio. Accidenti a chi l’ha inventata: a Saint-Denis, nella banlieue parigina, in una trattoria accanto allo stabilimento dove facevo il manovale, l’anno scorso, m’ha sciupato la digestione per due mesi. 
Nemmeno il grido di battaglia empolese "Panini rosbifféééé!" distoglie la cortezza di cervello di questi tre dalle lunghezze d’onda dalle bobine, dai quadri, dagli accumulatori.
Pisa. Inglesi, francesi, tedeschi.
Una famiglia inglese invade lo scompartimento. Scaraventano le valige sul cappello d’un romano e sul mio berretto. Il romano spara un mannaggia; io levo il berretto da sotto la valigia e invito lo sparatore nel corridoio, a veder le calze di seta di una svedese che le mostra volentieri. 
Profilo delle montagne intagliate nel cielo nuvoloso.
Un minuto a Viareggio; poi, di corsa, davanti a Pietrasanta, a Serravezza.
Il mare è là, vicino, dietro l’estrema fila d’alberi, e non si vede.
Massa. Alpi Apuane. Nei campi, ragazze portano sulla testa grandi ceste di bombole per il latte.
Ecco la prima strisciolina di mare, lontana, fra gli alberi laggiù, con qualche vela che balla sulla cresta. Ma sparisce subito.
Metto la testa fuori. Il vento mi fischia sulle palpebre; di tra le ciglia socchiuse intravedo pioppi e pali del telegrafo amorosamente corrermi incontro.
Navi da guerra nel golfo della Spezia, sotto un gran sole.
Esplosione bianca accecante di luce, di cielo, di acqua, alla fine della prima galleria, dopo La Spezia; piccoli lampi dalle bocche basse dell’altra galleria; - e il mare.
Per due ore e mezzo sarà così, fra le gallerie, per tutta la Riviera di Levante, fino a Genova.
Taci e guarda. [...]
Tutti i lumi di Genova, a semicerchio, e poi la corsa nel buio.
Torino. Il direttissimo per Parigi è già partito; il prossimo treno, un accelerato, partirà alle 6.15. La sala d’aspetto è piena di gente che dorme e parla sommesso. Due ragazze si sono allungate sul velluto di un divano; su quattro poltrone stanno, in pose dignitose, quattro signore; sui rimanenti divani, pigiati, tutti gli altri. Italiani gli ultimi, francesi le seconde, inglesi le prime.
Le ossa rotte da poche ore di mezzo sonno, al piccolo trotto andiamo, nella mattina di pioggia e di freddo, verso la frontiera.
Una neve sottile che si disfà subito in acqua. Le montagne bianche oscillano nella nebbia.
Bardonecchia, candida. Addio all’Italia sotto una nevicata fitta.
Modane. Ride il sole sulle vette nevose, sulla spianata verde, sui tetti grigi.
Mi vien voglia, con tanto sole che fa contrasto alla neve dall’altra parte del Moncenisio, di perdere ancora un treno per fermarmi a dare un’occhiata al paese. Modane-Gare e Modane-Ville: due paesi, a poco più di mezzo chilometro. Case modeste sui cigli della strada, casupole nei vicoli melmosi dove passeggiano le galline, tronchi d’albero dappertutto, botteghe e alberghetti con le insegne in due lingue. E un fiumiciattolo bigio e sporco per le acque torbide che precipitano dalle vette del Cenisio e degli altri monti.
Al primo che passa domando, in francese, il nome del fiumiciattolo. Mi risponde in italiano: "L’Arco". Elle, apostrofo, arco. Un ragazzino lancia grandi squilli di tromba, per far voltare la gente, e urla: "La Stampà, La Gazzettà del Popolò, Le Nouvelliste de Lyon!"
E a uno che gli allunga i soldi : "Ciapa là".
Chambéry. Le montagne han digradato dalle altezze d’inarrivabili nevi; la Savoia sta per finire. Comincerà fra poco una pianura uguale, verde pallida sotto un cielo scialbo, che durerà per centinaia di chilometri, fino a Parigi, interrotta da scarse casucce sperdute, da pochi paesi, da pochissime città. [...]
Chiara e stretta la Senna fra le rive verdi, sotto il cielo grigio un po’ nebbioso della prima mattina.
Comincia la grande banlieue.
Battimi in faccia, vento del nord; portami sùbito l'alito e l’ansito grevi di Parigi; fammi sùbito risentire il profumo avvelenato della Città delle città. 
</doc>
<doc id="42" genre="diary" gender="?">
Giunti a Case Cance si preparò subito il posto di medicazione e il posto per il ricovero momentaneo dei feriti più gravi. Fatto tutto questo (si era alle ore 7) il bombardamento si fa più intenso e arrivarono pure delle bombe con gas asfissianti, il capitano ordinò di ritirarsi in galleria e di accendere subito della paglia davanti per disperdere e fare innalzare i gas. Nello stesso tempo ci mettemmo tutti la maschera contro i gas asfissianti. Il bombardamento continua, fino alle ore 15, si medicarono 11 feriti dei quali un Ufficiale (tenente Bellichi Com.te la 10° compagnia) il quale ci diede la notizia che il nostro reggimento era stato fatto quasi tutto prigioniero e che il nemico era vicino e fra breve sarebbe da noi. Il capitano medico e io ci impressionammo di quelle notizie così allarmanti. Finito di medicare la ferita del tenente riportata al ventre da palla di fucile, lo collocammo nell'Infermeria in attesa di essere sgombrato alla Sezione di Sanità 19° Divisione. Alle ore15-20 giungono due Tedeschi nella bocca della galleria col fucile spianato intimandoci la resa. Fatta vedere la Croce Rossa, non dissero altro, guardarono ingiro se ce ne erano degli altri e poi ci fecero cenno di uscire dalla galleria e andare con loro. Guardai il capitano negli occhi e lui guardò me, e senza aprir bocca si venne fuori uno per volta dalla galleria e con i due sergenti di Sanità, si dovette seguire i due Tedeschi.
</doc>
<doc id="43" genre="diary" gender="?">
Ieri 11 del 1918 mi alzai già con gran tristezza, mi fu consegnata una lettera della S.V. dell'opera Bonomelli di mio marito il quale accusa ricevuta dei miei vestiti e della mia fotografia, ma mi da pure la triste notizia che tutto il nostro è rimasto a (Trieste e Gorizia?)
Anche l'ultimo filo di speranza è sparito. Mi recai a consegnare la mia posta come faccio tutti i lunedì alla Polizia, il vecchio commissario mi disse ch'ero libera. Mi fece poco caso, sono diventata indifferente a tutto. Credo sia merito del nostro buon amico .. Dionisio Ussai, il mio sconfinamento!
L'altro ieri anniversario della morte del povero Mario!
E quanti tristi giorni mi aspettano ancora. Ho fatto notte pessima, e mi sento prostrata, pure devo darmi coraggio, questa sera avremo gente e dovrò fare buon viso a tutti. Avrei bisogno di muovermi, avere distrazioni o qualche occupazione onde dimenticare tutti i mie cruci. Oggi [...] il 13.2 primo giorno di Quaresima. Pulosiv et in pudoerem severteris
Lunedì quando fui a consegnare le lettere cioè 11.2 l'impiegato che per dire il vero fu con me sempre gentile, mi disse che da 5 mesi ero già considerata libera, ma che non conoscevano il mio indirizzo. Non ebbi ancora il decreto. Bisogna bene che cammini tutto a passo di lumaca, siamo in Au..... Oggi finalmente ebbi il famoso decreto 18.2. Siamo andati a sentire il Loengrin ma con cantanti mediocri. Le donne senza grazia, gli uomini gridano anziché cantare, l'orchestra buona. Teatro zeppo.
[...]
Perdono tutto ma non dimentico! Troppo soffersi per le informazioni che furono date sulla mia persona e fui colpita nel vivo. Guai se mi avesse mancato la mia energia e coraggio.
</doc>
<doc id="44" genre="diary" gender="?">
Il 23.4.917 furono chiamati tutti i confinati al capitanato e già prima delle 12 alcuni furono liberi.
Altri, invitati per le 4 pm - e cominciò il supplizio anche per me. Fummo tutti spaventati da forti pianti e lamenti, la Sig. Delo [...] dalla gioia d'essere finalmente libera ebbe un forte attacco di nervi. Fu condotta a casa ove abitava, esanime. Andai a trovarla e vedendomi si mise nuovamente a piangere ed ebbe un secondo attacco. Io purtroppo pratica di queste cose che a Vienna assistetti a molte le usai le cure necessarie. Si calmò e passò bene la note. 2 giorni dopo ella partì per Golden
40 confinati furono del tutto liberi, 14 in parte confinati, cioè non poter abitare città capitali di Provincia o in regioni di guerra, ma del resto scegliere qualunque luogo e libera corrispondenza (almeno apparentemente).
Fra questi 14 più pericolosi sono io e i tre preti russi [...]. Fra pochi giorni lascio questi luoghi poco ospitali, che sebbene passai delle belle ore, ebbi pure ansie e amarezze. Ora mi si schiude un altro orizzonte in meglio o in peggio.
[…]
Dopo infinite corse al capitanato, finalmente tutti siamo provvisti del passaporto. Gli ultimi giorni trascorsero in un lampo coll'impaccare le cose nostre. Ebbi ancora un pacco da Roma, Annette Lanari. Sabato 5 Maggio alle 8 ant. assieme ai Prina e qualche altro abbandonai  Poggstall.
Luogo abbastanza bello come villeggiatura ma non come confinamento ed essere guardati di mal'occhio.
Possono chiamarsi fortunati questi tedeschi che hanno guadagnato dei bei danari a costo dei poveri confinati e molti che erano pieni d'impegni e miseria si sono aggiustati le cose per benino. Io non posso lagnarmi, conoscendo bene il tedesco, provavo tutto e anche una certa cortesia.
Così  in 9 in una comoda giardiniera si partì per Metz passando il Danubio su barcaccia, tipo di Ferriboat, arrivammo colà alle 10 ½ viaggio abbastanza bello; dopo aver fatto qualche spesuccia e colazione io con altro signore partimmo per Amstaler. a trovare i miei parenti Villat, i Prina passeggiarono per Vienna. La cara Carmen  mi attendeva alla stazione e l'incontro fu quanto mai commovente, dopo tanti lunghi mesi e tante tristi vicende. 
Gigi soffre di reumi ad una gamba, probabilmente presi a Hadsenan luogo umido e malsano ove era internato.
Mi trattenni con loro fino le 8 9/4 e poi partì per Vienna a raggiungere i miei compagni. Arrivai con forte ritardo e non trovai nemmeno una vettura. Presi il tram fino un certo punto e per arrivare al VIII distretto ove ero diretta all'albergo (Noisen Hahn) di fresca memoria, dovetti scendere e a forza di domandare, trascinando le mie due valigie arrivai al principio della via che conduceva all'albergo. Avvicinata da una guardia, molto cortese che spiegai quanto mi succede mi consigliò di lasciare il mio bagaglio da una sua conoscente che abitava li vicino e che l'avrei ripreso l'indomani mattina. Ma che rischio, dare quel poco che avevo a gente sconosciuta! Ma per fortuna tutto andò bene. Mi recai sempre a piedi all'albergo ove trovai i miei amici che avevano già occupata la stanza per me. Così terminò questa giornata movimentata ed emozionante.
[…]
Da una settimana che sono qui (a Radegund, Ndr) e finora non ebbi noia  alcuna. Si vive abbastanza bene, il latte è difficile di trovarlo. Ebbi il piacere di rivedere molti amici e conoscenti. Quasi tutti si rallegrarono di rivedermi, quelli poi che mi trattano con sussiego, non son degni di leccarmi le suole. Si rivediamo in patria!... Ricevo spesso notizie di tutti e non mi sembra vero, dopo tanti sotterfugi e noie prendo i pasti in casa dei Fumi, pagando la mia quota
</doc>
<doc id="45" genre="diary" gender="?">
Il 37° e 38° Fanteria avanzavano nel monte di rimpetto a noi, le pallottole del fuoco nemico venivano tutte [inviperite] a fischiare vicino a noi, e una barbaramente tolse la vita di un mio compagno che mi resterà molto caro, che tutt'ora è impresso nella mia mente. Il fiume Isonzo restava a qualche centinaio di metri, nella collina davanti dove combattevano dalla mattina all'alba, fino alla sera, si sentivano quei poverini feriti che da ore si trovavano feriti e che nessuno gli dava un soccorso, si trovavano stesi al suolo nel campo di battaglia ancora sotto il fuoco nemico. Si lagnavano chiedevano soccorso, chiamavano la mamma, ma nessuno gli rispondeva; questo fu il primo giorno di terrore, di spavento, e senza volerlo si sentiamo cascare le lacrime dagli occhi. Nella sera nell'imbrunire, cominciò lo sfilamento dei feriti: ambulanze tirate dai cavalli, automobili e quelli leggeri venivano a piedi, fu un continuo per tutta la notte, tutto il giorno dopo.
</doc>
<doc id="46" genre="diary" gender="?">
Il giorno 5 verso le 14, avendo un po' di tempo disponibile, tutti noi del posto di medicazione, con il Sig. Tenente att. Si andò a fare il bagno nel fiume Isonzo a Plava, il nemico continuamente gettava proiettili di cannone facendo alzare colonne d'acqua, e schizzi da tutte le parti. Nel momento in cui si andò pareva un momento di silenzio, come difatti si finì il bagno tutti, non sembrava nemmeno di essere a pochi metri dal nemico. Nel momento in cui eravamo a vestirci incominciarono ad arrivare dei proiettili di cannone in vicinanza nostra, che sotto ad un grottone di massiccio si dovetti stare per circa un'ora.
</doc>
<doc id="47" genre="diary" gender="?">
Il posto di medicazione fu messo in una baracca a pochi metri dalle trincee, spesso riuscivano a piantarsi delle pallottole nella tettoia della baracca, i proiettili di cannone ci passavano sopra, e andavano a cascare nell'Isonzo.
Non si poteva uscire tanto tranquillamente perché visti dal nemico, per fare i propri bisogni bisognava fare con astuzia, aspettare magari di notte per non essere colpiti, cose che chi non vede non crede, durante il giorno vi erano sempre dei feriti e qualche morto, perché le nostre trincee erano poco profonde e appena il nemico vedeva una piccola mossa era una ben diretta fucilata, che se non lo ammazzava lo feriva.
</doc>
<doc id="48" genre="diary" gender="?">
Io nacqui a Pognana sul Lago di Como il 1° di settembre 1788 da Giovanni Angelo Rebay e Caterina Caprana.
Dalla mia più tenera fanciullezza sino all'età di anni nove non mi passò niente che merita attenzione: ma ardea già d'inpazienza di viaggiare il mondo, e di dedicarmi alla mercatura.
Nel 1797 in cui li Francesi commandati dal Generale Buonaparte conquistarono la Lombardia, il nostro paese fu eretto in Repubblica Cisalpina, e si ordinò che ogni comune piantasse l'albero della libertà.
Io ero presente a questa funzione, e mi ricordo che si piantò a Pognana dinanzi alla Chiesa Parrocchiale un albero alto, sulla cima del quale si pose una berretta rossa, e questo era chiamato l'albero della libertà.
A questa festa eranvi presenti due invitati della Repubblica, chiamati uno Corbellino e l'altro Santo Cassella. Avanti la detta chiesa eranvi dieci barili di buon vino e 400 miche, ed io in compagnia degli altri mangiava, beveva e poi gridava: Libertà, Fraternità, Uguaglianza: evviva la Repubblica Cisalpina, e quindi pieno di gioia, ballava attorno a detto albero con la coccarda tricolore sul cappello. Quei colori erano bianco rosso e verde.
Il cittadino Cassella (a pena di morte in quei tempi si doveva evitare qualunque tiitoli, e servirsi solo di cittadino invece di Conte o Contessa ecc.) dinanzi alla casa del Cittadino Curato intonò quindi un discorso repubblicano appresso a poco nei termini seguenti: “Cittadini! Finalmente siamo liberi. Non gemiamo più sotto il giogo della tirannia, ed osiamo innalzare il capo. Li francesi, nostri liberatori, ci apportarono la Libertà e l'Ugualglianza, e di questi doni a loro soli ne siamo grati. Ora non vi è più tiranno che ci opprima, l'aristocrazia è per sempre da noi bandita, libera sarà ognor la nostra Patria , ed ogni cittadino così respirar potrà. Sieno dunque i nostri voti: Libertà, Fraternità ed Uguaglianza e gridiamo sempre: evviva la Repubblica Cisalpina!”
Detto pane e vino non fu mai pagato.
</doc>
<doc id="49" genre="diary" gender="?">
Istanbul, ottobre,'67
Carissima famiglia,
vi sto scrivendo da un alberghetto nella zona antica della città: Sultan Ahmet, Haya Sofia, Blue Mosque, Topkapi, Calata Bridge, è tutto qui vicino. Questa è la parte più orientale della città.
Dovete scusare il mio ritardo ma Istanbul mi ha coinvolto per cinque giorni, un sacco di cose nuove da vedere, e cose vecchie da pensare. Il viaggio fin qui è stato facilissimo: in due giorni eravamo a Belgrado in un motel per studenti e in altri due giorni (Italia, Yugoslavia, Grecia, Turckey) Istanbul ci è apparsa come la prima tappa: la porta dell'oriente.
Tutto lascia presupporre che il viaggio verso l'India sia stupendo (a parte il tempo incerto): stiamo ancora decidendo l'itinerario: credo che passeremo per la Siria e l'Iraq (Bagdad), Abadan,(imbarco per Karachi e India).
Io sto proprio BENE: leggo, disegno, mangio, fumo (?) parlo con gli amici, giro Istanbul, piena di taxi e bus colorati e di gente simpatica.
SPERO che non vi preoccupiate: Patrizia andrà a scuola. Papà lavorerà e mamma guarderà la casa OKAY?
Vi scriverò i dettagli del viaggio, quando sarò a Bagdad, qui ho l'impressione di non essere ancora partito, sono ancora vicino a Milano.
Ora vado a mangiare un SIS KEBAB e vi saluto caramente. SAPPIATE CHE VI VOGLIO SEMPRE BENISSIMO.
BACIONI a Pat, Mamma e Papà
Salutate per me.
Raffaele (tornerò!)
</doc>
<doc id="50" genre="diary" gender="?">
Jun 12, 1998 at 07:07:35
from Dan to Everyone 
Ho scritto… molte titubanze, mi riconosceranno? faccio partedi questo gruppo?? 
Parlo una “lingua” conosciuta?… ebbene sì!! ho ricevute ben due risposte calorose e simpatiche. Io ho la maniodepressione, brevi momenti di complessi di onnipotenza, o complesso del profeta… e anni di autopunizioni, depressioni disperate fino a tendenze suicide, oibò!!!
Oggi sono in una fase diricostruzione, dopo che il mondo in cui ho vissuto 12 anni si è disgregato (vivo in Israele ero in un kibbutz, una specie di comune agricola, e sono uscito per divergenze ideologiche ed economiche; non voglio dilungarmi su questa vicenda ancora calda e dolorosa)… Sono tornato alla città: Haifa. 
Prima vivevo a Milano. Mi sento estraneo diverso odio la violenza anche verbale, la competizione animale… ovviamente non trovo lavoro né amici ed ecco che il compiuter che dovevo usare per studiare grafica, diventa l'unica cosa che parla con me.
</doc>
<doc id="51" genre="diary" gender="?">
La mattina del 14 giugno, alle prime luci dell’alba, cominciò il solito cannoneggiamento nemico, ma, a differenza degli altri giorni, questa volta il cannoneggiamento invece di cessare dopo 10 – 15 colpi, venne intensificato su tutta la zona che precedeva lo strapiombo e fu seguito poi da reiterati attacchi frontali nemici che miravano alla conquista di tutto l’accidentale pianoro fino al margine dello strapiombo stesso.
Se l’azione nemica fosse riuscita, benché a carattere locale, tatticamente avrebbe avuto una notevole importanza, perché dal margine dello strapiombo il nemico avrebbe dominato e tenuto sotto il tiro la discesa del monte fino alla piana di Timau, compresa quella mulattiera di cui ho fatto cenno quando ho parlato del viaggio di scorta al tenente che si recava a prendere ordini al comando di zona. Anche il settore dov’ero io e tutta la zona alla mia destra verso il fianco del monte Frejkofel, sarebbero stati tagliati fuori da ogni possibile rifornimento di viveri e di munizioni e la loro situazione si sarebbe fatta di momento in momento sempre più precaria.
Il nostro comandante di battaglione, conscio delle gravi conseguenze che ne sarebbero derivate a tutto il settore se il nemico fosse riuscito nel suo intento, riunì tutte le forze disponibili, compresi anche i militari addetti alle cucina, e andò al contrattacco, specie in quei punti in cui il nemico aveva ottenuto qualche successo iniziale, riuscendo a respingere il nemico stesso sulle posizioni di partenza e vanificando così tutta l’azione nemica preparata con tanta cura.
La Lui, il nostro Comandante, il maggiore Giovanni Macchi, pagò con la propria vita la vittoria. E con lui caddero molti altri. (Giovanni Macchia era il comandante del XX battaglione mobilitato della Regia Guardia di Finanza inviato, allo scoppio della guerra, al confine con l'Austria. Cadde sul Pal Piccolo e gli venne concessa la medaglia d'argento al valor militare alla memoria con questa motivazione: "In un momento critico del combattimento, quando gli effetti micidiali delle artiglierie nemiche avevano reso poco tenace la resistenza delle truppe, portandosi primo ove maggiore era il pericolo. Nobilissimo esempio di altruismo, con frase superiore e parola elevata, incitò i pochi dipendenti a tornare sul fronte, rimanendo fermo al suo posto, nonostante l’accerchiamento nemico, fino a che cadde mortalmente ferito alla testa. Monte Pal Piccolo, 14 giugno 1915", n.d.r.). 
Per rendere più comprensibile la descrizione dei luoghi e degli eventi unisco uno schizzo com’è rimasto nella mia memoria dopo 66 anni.
Durante tutto il giorno 14 giugno io, col plotone cui appartenevo, rimasi nella posizione segnata nello schizzo e vedevo un po’ confusamente il tramestio che animava il pianoro alla mia sinistra; vedevo esplodere qua e là le cannonate e vedevo anche dei militari addetti ai telefoni da campo (i guardiafili) che andavano a riparare le rotture dei fili. Mi facevano pena perché attorno a loro ogni tanto esplodevano proiettili di cannone dei nemici, ma non sapevo qual’era l’andamento del combattimento.
Le notizie che ho riferito poco prime le appresi un po’ sul far della sera, quando il combattimento era praticamente finito, e un po’ nei giorni successivi.
Lo stato d’animo mio e di tutti i miei compagni era sconvolto: ci guardavamo in faccia l’un l’altro in silenzio. A rendere più drammatica la situazione vi era anche il ricordo di un tragico evento recentissimo: la mattina prima era stato ucciso da una fucilata nemica un sottobrigadiere che si trova a poche decine di metri sulla mia destra. Tutti noi si stava sul crinale del monte dietro ripari naturali o artificiali e bastò che il sottobrigadiere si scoprisse un momento perché venisse fulminato da una fucilata.
A questo punto vedemmo arrivare un maggiore degli alpini. Noi non sapevamo che era stato mandato ad assumere il comando del battaglione in sostituzione del nostro maggiore morto. Il maggiore degli alpini, un piemontese lungo, allampanato, per prima cosa ispezionò i reparti schierati in prima linea e quando arrivò dov’ero io salì su di uno scoglio allo scoperto: a vederlo da dietro i nostri ripari in quella luce trasparente che si ha sulle montagne quando il sole è prossimo al tramonto, sembrava un palo del telegrafo. Il nostro tenente e un po’ tutti lo esortavano a scendere, a porsi al riparo: avevamo ancora davanti agli occhi la morte del sottobrigadiere che la mattina prima si era scoperto appena un po’; ma il maggiore tranquillo e sereno (almeno in apparenza) ci rispose: “Ma quanti timori avete, adesso gli Austriaci non sparano. Ora il combattimento è finito ed anche loro hanno bisogno di riposo. Voi considerate il nemico come un qualche cosa di particolarmente potente, forte e feroce ed invece è costituito da uomini come voi. Vi do anzi un consiglio: se si decidesse ad attaccare voi non sparategli, risparmiate le munizioni, aspettatelo dietro i vostri ripari e quando arriva lo ributtate giù con il calcio del fucile. Vedete la vostra posizione? Siete sul crinale del monte e dalla parte nemica il declivio è molto ripido. I soldati nemici, se vogliono venire qui, debbono superare una faticosa salita e vi arrivano stanchi e con la lingua di fuori: un soffio, una spinta è sufficiente a ributtarli giù”.
</doc>
<doc id="52" genre="diary" gender="?">
Martedì 12 Novembre
Quante cose nuove, quanti prodigi! Trento, Trieste nostre, l'armistizio firmato anche colla Germania.... Quando ci penso, che tutto è finito e con una splendida vittoria, mi stupisco di non sentire in me stessa che una pallida eco di gioia: allora ho paura di essere un'anima fredda ed egoista – Ma è il pensiero del poco tempo che mi resta ancora da passare in Ospedale, è la paura del vuoto che troverò dopo, quello che mi turba la gioia... forse soprattutto la crisi che ho attraversato, la fine misera e triste del mio breve sogno d'amore, che mi lascia così fredda e insensibile.. Che immensa, indicibile tristezza in questa giornata così bella!
Sembra la primavera, ed io ho nel cuore il pianto infinito delle cose morte; qualche cosa che non so spiegare, che non ha una ragione ma che mi piega l'anima sotto un peso indicibile. – mi sono alzata oggi per la prima volta, dopo la spagnola. Son qui tutta sola, tutta fredda e intirizzita, e fuori è tramontato ora il più bel sole, e fuori è festa, si grida, e si canta e si inneggia alla pace. E là, nella mia corsia, ci sono i miei feriti in mano ad una estranea, che non li conosce e non li ama: e soffrono.. C'è Viviani che forse penserà alla sua capinera, e nessuno gli darà una carezza...
</doc>
<doc id="53" genre="diary" gender="?">
Nell'Ottobre quando ci fu la sconfitta di Caporetto, anche noi benché alleati con l'Inghilterra si ebbero diversi attacchi da parte del nemico, di poca entità, ma di molta ripercussione sul morale, tanto è vero che ogni piccolo rumore ci faceva impressione. Poco era il mangiare, perché i viveri scarseggiavano, così quello che doveva essere il pasto giornaliero venne diviso in due giorni.
Per via terra era impossibile il trasporto dei viveri, 1° per le bande armate che ivi circolavano, 2° per i mezzi di trasporto, perché non essendovi mezzi meccanizzati non si poteva far fare circa 100 chilometri a dei muli in pieno deserto, senza strade, ma soltanto con delle piste, 3° per via mare, quello che doveva essere un servizio settimanale era ridotto ogni tanto a qualche piccolo battello che si chiamava Piroscafo e scaricava qualche balla di foraggio per i cavalli degli Ufficiali, qualche quintale di legna per la confezione del rancio e alcune balle di riso con qualche cassa di scatolette di carne conservata e raramente un po' di pasta recapitata da qualche Piroscafo che sfidando le insidie del mare riusciva ad attraversare il Mediterraneo. Così era un monte di miseria.
</doc>
<doc id="54" genre="diary" gender="?">
Oggi 24.5 giorno mio natalizio ebbi la gioia di ricevere dopo 10 e più mesi lettera di mio marito. Ricevetti le notizie da Lugano, abbastanza buone e confortanti! Dio voglia che dopo tanti sacrifici e martiri si possa ritornare in patria e passare ancora qualche anno in pace.
</doc>
<doc id="55" genre="diary" gender="?">
Oggi 26.6 ricevetti da Gorizia 5 pacchi, inviatemi dalla Beppina con vestiti, biancheria, musica ecc. è stata brava a spedire tutto così bene. Mi fu trattenuto un libro di d'Annunzio. Ieri fecero i fuochi [...] uso germanico, pagano.
Uno stuolo di ragazzi andarono al porto ove stava accatastata una gran quantità di legna, frasche secche e diedero fuoco.
Causa la grande umidità il fuoco non divampò come dovette. Ieri 3.7 feci una bellissima gita  con alcuni signori conoscenti, confinati s'intende, a Neusischen posizione splendida.
Sabato fu la leva, furono dichiarati abili 3 goriziani e 2 triestini.
E così tutti i momenti nuove leve e revisioni facevano presto anche i ciechi e storpi.
</doc>
<doc id="56" genre="diary" gender="?">
Oggi 31.10 anniversario infausto, ma al contrario siamo trepidanti e allegrissimi giacché finalmente avremo in breve la pace tanto desiderata. Che disastro, che crollo, tutto va in rovina, ma noi siamo giubilanti! Tutti i giornali locali annunciano per oggi un comizio popolare, già alle 8 di mattina si vedeva dappertutto un gran movimento, alle 11 precise nella piazza Francesco I si sentirono squilli di tromba annunzianti i discorsi.
Parecchie migliaia di persone gremivano la piazza!
Tutti con fascia rossa e centinaia di tabelle portanti scritte abbasso il militarismo, vogliamo la Repubblica, abbasso i tiranni, ecc. Parlò uno del popolo, poi un deputato, tutti in termini fortissimi, contro gli Asburgo, contro Carletto, contro Guglielmo, la causa principale della rovina di tutta l'Europa. Fu proposto che la corona di Guglielmo, sia venduta alla fiera degli stracci “Fetzenmarket” che si tiene ogni venerdì a Graz!!
Raccomandarono serietà e tranquillità se si vuole in breve riprendere l'ordine e la calma in pace. Inoltre dissero: siamo minacciati dalla fame e bisogna per forza accettare soccorsi dai vicini anche se nemici (Italiani). Si vedono partire una marea di soldati, tutti possono ritornare ai loro paesi.
I bosniaci potranno abbandonare le indecenti e malsane baracche di Letring, ove molti lasciarono la pelle, alla partenza diedero fuoco a tutto, così vendicarono la prigionia e patimenti subiti per tanto tempo. Finalmente il volere del popolo s'è fatto strada e se le persone che saranno a capo avranno buon senso e capacità potranno vedere ancora lieti giorni. Per ora gran disordini, furti, saccheggi e peggio. Tutte le acquile imperiali a 2 teste  nuotano nella Mur.
Alla fine del comizio fu suonata la Marseilleise!.
</doc>
<doc id="57" genre="diary" gender="?">
Parigi, 10 maggio 1926
Un’ora tra i figurinai di Lucca.
A Lucca -mi dicono- non esistono figurinai: ma c’è un paese, in provincia, dove tutti son figurinai: Lucchio. 
Salvo rari mesi, a Lucchio non restano che le donne e i vecchi. I giovani e i ragazzi si riuniscono in compagnie di quindici o venti e prendono un treno. Scendono a Parigi, a Londra, in Olanda, in Germania, non importa dove; affittano poche camere, comprano un quintale di gesso e si mettono al lavoro. Uno impasta, l’altro abbozza, il terzo ritocca, il quarto fa i capelli, il quinto dipinge gli occhi. Due punti neri, o chiari, che qualche volta guardano dalla stessa parte. Appena pronte le prime dozzine, le mettono in ceste e i ragazzi vanno a venderle. Non sanno una parola della lingua ma imparano subito il nome della moneta e le cifre dei prezzi: Trois francs, cinq, six. Il povero figurinaio ha da mangiare e da dormire, più il terzo sulle vendite: 30 o 35 franchi al giorno. Appena s’è stufato, posa la cesta in una bottega e va al cinema. Quando le guardie li acchiappano, perché questa vendita ambulante è proibita, s’appiccicano ai bottoni dell’uniforme; con un viso funereo che fa pena: dopo cinque minuti, c’è qualche bravo signore che saluta le guardie e le prega di lasciar andare quei poveretti.
Ogni due anni i figurinai, grandi e piccini, pigliano a pedate le poche statuine rimaste in magazzino, disperdono al vento il gesso avanzato, rimontano in treno e tornano a Lucchio a passare tre o quattro mesi in riposo: sugli usci o in piazza, a fumare e a discorrere. Poi, ancora per il mondo. [...] 
</doc>
<doc id="58" genre="diary" gender="?">
Parigi, 2 maggio 1926
La benzina dei tubi di scarico degli autobus, le folate d’aria calda delle bocche spalancate del métro, le vampate di calore dei treni nelle cinquanta stazioni grandi e piccine, i fetori delle mille officine e
fabbriche di periferia e della banlieue, l’aroma di lussuria che si sprigiona dalle carni nude delle danzatrici nelle cento boîtes-de-nuit e nei trenta teatri di varietà, il puzzo dell’incalcolabile plebaglia
senza tempo né voglia né quattrini per lavarsi, il lezzo di bestia feroce dei negri, quello di ammalato dei gialli, quello di cadavere che negri e gialli sentono nei bianchi, le esalazioni della Senna, le putrefazioni della Morgue, le leggerezze verdi dei cimiteri metropolitani Père-Lachaise, Montmartre e Montparnasse, gli effluvi dei giardini del Lussemburgo, delle Piante, delle Tuileries, dei parchi Monceau, Montsouris, Buttes-Chaumont, Campo di Marte, dei boschi di Boulogne e di Vincennes: tutto si somma, si fonde e si spande sopra e sotto il mare di tetti della metropoli, si dilata oltre i viali dove una volta erano le fortificazioni. Odore variabile di ora in ora, da stagione a stagione, da quartiere a quartiere, variabile ma pure uguale; odore che non somiglia a quello di nessun’altra città: profumo di Parigi. [...] 
</doc>
<doc id="59" genre="diary" gender="?">
Partita da Gorizia il 18.6.915 per Trieste ove mi attendeva mia sorella, credeva di stare in pace e di riposare la notte, ma le continue incursioni di Aeroplani italiani poco si riposava. Rimasi fino al 13 agosto e decisi, dopo aver avuto il permesso delle autorità militari, di accasarmi a Vienna e di avere qualche notizia dei miei e eventualmente poter andare in Isvizzera. Ebbi anche regolare passaporto. Colà vidi parecchi cari amici [...] Marchi e tanti altri. Passai bene 5 giorni, mi proposero di partire, ebbi diverse visite di persone [...].
Alle 8 di sera rientrata all'albergo colla Sig. Ortensia 2 agenti in borghese mi attendevano, si fecero mostrare il mio passaporto che avevo in piena regola e mi invitarono di andare con loro alla Polizia-Shitteuring Pregai la buona Sig. I. di accompagnarmi la quale aderì di buon grado. Dopo pochi momenti di attesa fui condotta dal Commissario Superiore Dr. Pollak tipo poco simpatico di aguzzino. Mi fece molte domande sulla mia famiglia e di fatto m'accorsi ch'era ben informato di tutto.
Dopo un lungo interrogatorio mi disse che doveva trattenermi in arresto aggiungendo che tutta la mia famiglia era sospetta e che probabilmente i miei figli combattevano contro l 'Austria. La Sig. I m'attendeva nell'andito e pregai di poter salutarla e congedarla, ma il commissario mi disse in tal caso debbo arrestare anche la tua amica, io protestai energicamente, così ella andò libera, colla formale promessa di non far parola con chicchesia sotto pena di pronto arresto! Cose che seppi più tardi. Fui condotta da un agente in borghese alle carceri dell'Elisabethprison e dopo una minuziosa visita delle cose mie e alla mia persona (fatta da donna apposita) fui rinchiusa in una cella angusta illuminata a gas. Il giorno dopo ebbi la visita medica di un buon vecchietto. Rimasi li fino a domenica mattina credo il 20 agosto del 1915. Verso le nove venne la guardia a dirmi di tenermi pronta che doveva andar via. Io credeva di poter essere lasciata libera, ma quale fu la mia disillusione quando i miei 2 crucchi,che aspettavano chissà che persona pericolosa , mi dissero se desideravo andare a piedi o a mie spese s'intende in vettura giacché venivo trasportata agli arresti del Landesgesicht, ove alcune cele sono adibite per inquisite politiche. Tutto il mio bagaglio era già stato levato dall'albergo Veisenhahar ove avevo pernottato 2 o 3 notti e portati alla Polizia dopo aver avuto visita … s'intende  accompagnata da 2 angeli custodi, perché uno era troppo poco, fui consegnata all'ufficio del carcere. Anche li altro interrogatorio sulla mia nazionalità, cultura, conoscenza di lingue, ecc. Fu trattenuto tutto il mio danaro [...] pochi gioielli vestiti qualche libro ecc. Solo un vestito una veste e pochissima biancheria mi fu concesso di portare in cella. Verso le 11 ½ entrai nel mio nuovo appartamento N. 194 ove si trovavano già altre 6 infelici 4 per reato politico 2 comuni. Mi fu dato un po' di minestra, una porzione di verdura tutto immangiabile, mangiai 2 cucchiaiate ed un po' di pane nero.
</doc>
<doc id="60" genre="diary" gender="?">
Passa qualche tempo e mi trovo su un carro, con tanta gente voltata indietro, piangendo chiamo con quanto fiato ho Ata… Ata bela, la capretta che belava belava e si prendeva sempre più indietro finche disparve nelle ombre della sera. Povera bestiola come sarà finita. Breve cronaca dei fatti. Dovendo lasciare il paese e infiamme e gia incendiatro precedentemente 2 volte, la mamma penso come altri di portare qualcosa da mangiare, prese una gallina per le uova e eventualmente brodo e carne e la capra per il latte. giunti a Castelnuovo , dopo un po ci caricarono su un carro agricolo con carrà tirato dai muli dell’esercito, la prima dolorosa separazione fu dalla gallinella che nel trambusto disparve subito poi fu la volta della capretta che malgrado tutti i suoi sforzi e i nostri richiami non riusci a seguirci e belando accoratamente disparve, povera cara capretta. E annottata arrivammo al fiume Brenta i ponti distrutti fatti saltare. Bisognava aspettare.  Ad un certo momento viene ordinato di inginocchiarsi per terra e curvarsi e addossarsi gli uni agli altri in modo da sembrare dei sassi sulla riva del fiume la mia mamma si curvo sopra di me per proteggermi, quando giunse la strana luce mi rannicchiai spari sotto la mamma come la chiocciola dentro il suo guscio ma con gli occhi sbarrati, finche quel chiaro non disparve. E molto buio
</doc>
<doc id="61" genre="diary" gender="?">
Passarono ancora mesi, la guerra infuriava ancora, stanchezza in ogni ambiente, senza viveri nella città, senza carbone, la Germania e l’Austria erano circondate da nazioni nemiche. Verso i primi dell’ottobre 1918 (1917, n.d.r.) circolavano voci che l’esercito russo era contro lo Zar e si stava preparando la rivoluzione. Una mattina di questo triste autunno, l’ospedale era pieno di feriti e malati: l’epidemia spagnuola mieteva molte vittime ed oltre ai feriti ed ai prigionieri, anche molti del personale infermieristico marcavano visita. Anch’io fui colpita dalla febbre spagnuola. Per tre giorni ebbi temperatura altissima; fra noi sorelle ci aiutavamo a vicenda; il terzo giorno della mia malattia mancavano i medicinali e presi ciò che avevamo: un bicchiere di cognac! Fu la combinazione o fu proprio il cognac la forza che mi permise di superare l’infezione?  I nostri feriti avevano bisogno di cure, io debole e stanca, tornai in corsia, chiamiamola corsia! Fra il contadini russi ce ne era uno che mi portava sempre la legna per le stufe. Un giorno a mezzogiorno tutte pranzavamo, come al solito detti anche a lui il pranzo e lui me ne fu grato per tanti tanti mesi, ma un giorno si fermò sulla sogna della baracca e mi fece capire che dovevamo andare via tutti, mi disse, ripetendo la parola rivoluzione, rivoluzione; dopo due ore vennero cinque contadine russe, entrarono nell’ufficio del capitano medico, tagliarono i fili telefonici, capimmo che il momento era tragico. Dopo poco arrivarono i mezzi mandati a Wladimir Valinsky dal nostro comando. Il lavoro per sistemare tutti i feriti era caotico, i feriti che non potevano essere mossi li legammo su assi di legno, quelli che potevano stare seduti li legammo sulle sedie, i meno gravi avvolti in coperte e giornali; qualsiasi indumento era usato (era fine ottobre ed il freddo era intenso) poi tutti vennero sistemati sui carri tirati da cavalli e buoi.
In tutta questa tragedia sentimmo urla e grida dalle baracche dei prigionieri italiani, questi avevano paura di rimanere abbandonati, ma non fu così; per chilometri camminarono insieme a noi dietro la colonna della Croce Rossa.
Il lavoro di noi sorelle e dei medici fu molto faticoso. Il freddo e la neve furono i nostri peggiori nemici. Strada facendo pregavamo i contadini russi di darci coperte vecchie e stracci per legare le ferite e salvare dal congelamento. Dopo dodici ore di marcia arrivammo a Wladimir Valinsky , dove trovammo il treno per noi: già era stato occupato da molti militari tedeschi, così sapemmo della rivoluzione bolscevica in atto e capimmo che dovevamo fare al più presto per lasciare il territorio russo! Dopo ore, ore di attesa e nuova sistemazione dei feriti, distribuzione del rancio per tutti, alcune migliaia di uomini, Croce Rossa compresa, il convoglio si mise in moto. Traversammo così il resto del Paese, terra non nostra, con gran paura di essere fermati dalla rivoluzione bolscevica. Neve, neve dappertutto, nelle nostre anime vi era un’infinita tristezza, in questo stato dovemmo trovare la forza di incoraggiare i nostri feriti, che temevano di non tornare in patria, né avevano la possibilità in qualsiasi modo di difendersi. L’Austria è una nazione cattolica ed il culto della religione ci fu molto curato anche nelle scuole! Nel mio vagone furono sistemati i giovani più bisognosi di assistenza. Tante volte in seguito mi domandai ma perché furono affidati a me diciottenne infermiera? Forse avevo più costanza, pazienza e forza degli altri? No! Avevo capito la gravità del momento!!!
Il treno passava per steppe interminabili così piano, piano verso l’Ucraina verso la terra dove Francesco Giuseppe imperava. Nel 1916 morì l’imperatore egli succedettero Carlo e Zita di Borbone. Il nostro ospedale in Russia portava il nome di Zita di Borbone! Strada facendo vedemmo incendi dappertutto, dove erano le truppe tedesco-austriache, finalmente la terra nostra! Non potrò mai descrivere, dovrei creare parole nuove per questo arrivo! Chi dei militari poteva, scendeva a terra per baciare la terra loro, piangevano senza vergogna e senza fine! C’erano due Cappellani che si prodigavano per calmare tutte queste anime in pena.
Questo viaggio durava da quindici giorni e dopo tante sofferenze morali e fisiche arrivammo a Vienna il 2 novembre 1918 (1917, n.d.r.). Che delusione, credevamo di essere ricevuti con ammirazione, nulla di tutto questo, trovammo alla stazione migliaia di gente del popolo che volevano del pane da noi, credevano chissà che provviste noi avessimo portato dalla Russia nazione famosa e conosciuta per i suoi granai, la ressa della gente ci assalì nei treni nessuna forza pubblica aveva il potere di calmarla e in questo dramma, l’essere umano diventa una belva. Stavo facendomi un varco per scendere e dall’ultimo predellino del treno fui gettata a terra ed ebbi una frattura all’avambraccio, mi fecero una fasciatura sommaria, per potere avere ancora la forza di portare a termine la mia missione accompagnavo i miei feriti in ospedale detti le consegne di ognuno e dopo pensai alla mia frattura, che nel frattempo si era gonfiata enormemente; otto giorni di ricovero all’ospedale dove c’era un reparto adibito solo per le crocerossine malate o deperite e bisognose di riposo.
	
	
	
</doc>
<doc id="62" genre="diary" gender="?">
Passato il fiume Brenta sulla sponda verso l’Italia un treno con molti vaconi destinati alle più disparate localita italiane, Piemonte Lombardia, Veneto, Toscana, Emilia, Marche, Abruzzo. L’eccezionale sacerdote sfuggito all’internamento tedesco, Don Ermenegildo Dal Maso, come altri bravi sacerdoti che non risparmiarono disagi, fatiche, pericoli per venire in soccorso dei profughi. Cercò rifugio, si interessò, trovò, procurò. Ci fece venire. Da qui il festoso arrivo a Corropoli reduci da Roma Monte Mario. Altri erano arrivati e arrivarono in breve tempo si formò una bella comunità di Telvesorati a Corropoli per merito di Don Ermenegildo Dal Maso, il nostro caro curato che era sempre fra noi.
</doc>
<doc id="63" genre="diary" gender="?">
Prima di tutto: vivevo con la mia mamma, con mio papà, con i miei fratelli. Avevo 8 fratelli. Mia mamma aveva avuto 13 figli, ma 5 sono morti, sono rimasti 8. Uno era nato morto, ma adesso è vivo. Quando è nato, si pensava che fosse morto, invece siamo corse in Giardin Pubblico, che c’era il dottore che conoscevamo ed è venuto su, gli ha messo la candeletta sotto il naso e non respirava, ma dopo mezz’ora il bambino è resuscitato. Questa è la storia del mio fratellino più piccolo, l’ultimo nato, che oggi è ancora vivo.
Io vivevo con la nonna, la mia mamma stava in casa con gli altri figli e invece mio papà lavorava, prima era tranviere. Loro venivano dalla Yugoslavia. Io abitavo con mia nonna e con i miei 3 zii. Allora ha cominciato la guerra, quella con l’Austria e allora li hanno chiamati alle armi e li hanno mandati a Pola. Mia nonna piangeva. Mio padre no: l’hanno preso in strada, non è andato a presentarsi, l’hanno  mandato……. I miei zii sono partiti tutti e tre in carrozza: erano giovani e ancora pieni di vita, e cantavano: erano incoscienti….. Però mia nonna quasi impazziva per la preoccupazione.
A quell’epoca lavoravano, uno lavorava in fabbrica dove facevano le pentole, uno era un muratore, mio papà lavorava come tranviere, però non gli piaceva stare sulle macchine. Allora vicino alla rimessa del tram c’era Cimadori, un posto dove avevano i cavalli e mio padre è andato a lavorare là. C’è rimasto per tutta la vita. Là curava i cavalli che usavano per trainare i carri, che servivano per andare a prendere la roba quando arrivava con i traghetti a vapore (si diceva “cucér” – cocchiere) quando i vapori arrivavano, loro portavano la roba dove doveva andare.
Dove andavo a scuola, là vicino avevamo una fabbrica d’olio e una dove abbrustolivano il caffè. Portavano su la roba con i cavalli: noi bambini andavamo giù per il “patoc” (ruscello), da Guardiella arrivavamo giù e arrivavamo sulla Via Pindemonte fino al “patoc”, dove le donne andavano a lavare i panni, a risciacquarli. Giù per il “patoc” era tutto campagna. Ognuno aveva il suo pezzo. Noi perciò mangiavamo i frutti, ma non ci dicevano niente, non si arrabbiavano, se prendevamo i frutti dall’albero.
In quel periodo è cominciata la guerra dell’Austria e non c’era da mangiare. Mia madre cercava da mangiare come noi, anzi, prima di noi.
Venendo giù per il “patoc”, arrivavamo a S. Giovanni e dopo andavamo a scuola a S. Giovanni.
I miei zii sono partiti tutti assieme e li hanno mandati a Pola. Dopo li hanno divisi: uno era sempre in prima linea, un altro l’hanno mandato fino in Russia, nelle miniere e uno è morto in Austria. E’ seppellito là fuori in un cimitero di guerra e io non sono mai riuscita ad andare a trovarlo.
Noi, quando arrivavamo a scuola, ci davano un cucchiaio d’olio di baccalà. Avevo una maestra che era un tesoro. C’era un prete che veniva a scuola e dopo c’era il direttore, che era un tesoro: era molto buono con noi bambini: sono andata a scuola fino alla Quarta. Poi non sono andata più. Ogni giorno ci davano l’olio di baccalà prima di entrare a scuola.
Dal Punto Franco venivano fuori i cavalli e portavano su le botti di carote, pistacchio, carrube e quando ci vedevano, noi che eravamo bambini, ci regalavano le carrube. Anche i semi che portavano per l’olio.
A scuola facevamo le lezioni e tutto quello che ci dicevano. Eravamo circa in 15 per classe, ci mandavano anche in giardino. Ci davano anche la rafia, così noi facevamo dei bei centrini che ci faceva fare la maestra.
Noi capivamo che c’era la guerra, perché gli uomini partivano. Chiudevano i monti e facevano le trincee sotto Opicina. Io mi ricordo che vicino c’era un castello, dove poi hanno fatto l’Università, dove noi andavamo per mangiare i frutti nel giardino, belle more nere. Mia zia lavorava per quei signori. Noi eravamo poveri.
Quando arrivava mezzogiorno, la maestra ci metteva in fila e ci portava a mangiare e andavamo in una trattoria dove c’era una signora che ci faceva da mangiare. Una scodella di jota ogni giorno, perché i “capuzi”abbondavano. Poi tornavamo a casa su per il “patoc”.
Mio cognato era un militare italiano e l’avevano mandato sulle montagne. Io sono nata quando Trieste era sotto l’Austria. Era tutto diverso, tante cose sono cambiate dopo. Anche mio zio che è morto in Austria lavorava con i cavalli per chi li possedeva. Mio cognato mi raccontava che li avevano mandati nelle alte montagne slave, dove andavano a raccogliere i “capuzi”, li tagliavano e li mettevano nelle botti sotto aceto per farli diventare “garbi” (acidi). Questi “capuzi” arrivavano anche a Trieste, per questo mangiavamo sempre jota, perché i capuzi non mancavano mai.
</doc>
<doc id="64" genre="diary" gender="?">
Salomon Islands, Ottobre 1981
Marco e Roberto sono ormai dei viaggiatori dilettanti di professione, stanno passando buona parte della loro gioventù in giro per tutti i paesi dell’Asia tropicale, dalla Thailandia all’Indonesia, dal Borneo alle Molucche, ed ora nel Sud Pacifico tra Papua nuova Guinea e le altre isole della Melanesia. Vivono con la gente del posto, possibilmente la più genuina che c’è, mangiamo il loro cibo, la sera raccontano storie davanti al fuoco. Un anno fa, partendo l’ultima volta dall’Italia, rinnovarono la vecchia promessa di invitarmi un giorno a dividere con loro un piccolo pezzo di questa lunga strada. Questo è il racconto di tutto quello che è successo da quando hanno telefonato per dirmi: “Dai, papi, vieni nelle Salomone con noi!”. 
</doc>
<doc id="65" genre="diary" gender="?">
Si percorreva una strada mulattiera tutta in salita ripidissima, sassosa, si scivolava molto ché da vari giorni pioveva, stanchi e molti indeboliti per l'enormi fatiche, e la misera vita, mangiando sempre pane secco con qualche po' di carne lessa da qualche giorno cotta, con un po' di riso, la portavano dentro un sacco che ci si attaccavano tanti di quei peli di sacco, bevendo l'acqua dell'Isonzo, dove frequentemente passavano cavalli e soldati morti, si arrivò al detto monte alle 5 del mattino, durante il tragitto ci avevano raccomandato i superiori nostri, che era assolutamente proibito di palare e l'accendere sigarette e sigari, ci avrebbe visto subito il nemico , e accorgendosi di una colonna in marcia ci avrebbe fulminato, perché a breve distanza .
</doc>
<doc id="66" genre="diary" gender="?">
Si sono solo, ho paura, odio il mondo e me stesso. Odio il gioco che mi si impone, odio il nascondere il mio disagio, odio raccontare cose non vere della mia vita per difendermi da intrusioni o attacchi.
Mi sento chiuso in una gabbia, costretto, legato e non ho la forza di liberarmi, di vivere, di avere una relazione serena con mia moglie.
Spero che in questo sito si abbia la dignità di parlarsi di consigliarsi.
Ci sono grandi risposte come l'analisi o le terapie, ma ci sono anche piccoli trucchi di sopravvivenza .... alzarsi la mattina, fare due passi nel parco...
Io ho avuto due brevi soggiorni in casa di cura (o forse più semplicemente in manicomio) non esperienza traumatica... ma vedere gente ridotta così male ti fa tremare dentro, e la violenza, gli strilli, i pianti, e tante tante sigarette... ed io e il mio amico Ugo abbiamo cominciato a correre nel parco e questo ci ha dato autostima buonumore, la forza di ridere e anche amicizia di due compagni di strada 
dalla disperazione così cupa...
Potrei scrivere ore, e anche questo aiuta, libera
ma non voglio esagerare. Questa vuol essere anche una risposta a Cristiano e Dedi.
buona notte Dan 
</doc>
<doc id="67" genre="diary" gender="?">
Somerville, Alabama, 1994 August 21 Route 3. Si chiama così la strada di fronte alla casa che abiterò per i prossimi dieci mesi, una casa di mattoni rossi in mezzo alla campagna nei dintorni di Somerville, Alabama, nel downsouth degli Stati Uniti. Ci sarebbero già un paio di migliaia di cose da raccontare ma forse è meglio procedere con ordine e tornare al 19 agosto, il giorno che ho lasciato il Ramapo. Partito dal New Jersey intorno alle otto, ho cambiato aereo a Nashville, Tennessee, per poi atterrare a Huntsville, Alabama, alle 16:30. L’aeroporto al mio arrivo era deserto. Panico. Ma non doveva esserci tutta la famiglia ad aspettarmi con trombette e striscioni? Mi sono guardato intorno. Nessuno. Poi, all’improvviso, ecco una signora avvicinarsi timidamente. "...Andrea?..." No, Babbo Natale. Quanti altri ragazzi con l’aria dispersa, la maglietta da exchange student e due valigie da trasloco ci sono in giro? Così ho conosciuto le persone che mi ospiteranno quest’anno: lui è Mike, impiegato, taglia XXXL, baffetti, calvo e con gli occhiali; lei è Eva, infermiera, stessa taglia, senza baffetti, con capelli e senza occhiali. Mi hanno fatto subito un’ottima impressione. Guidando attraverso le roll hills della campagna, dad mi ha portato in questa casa di mattoni rossi dove ho conosciuto brother Sam (17 anni, anche lui di buona stazza), sister Beth (13, impegnata a mangiarsi un pastone di cereali davanti alla televisione) e i nove gatti e un cane che girano in cortile. La casa è piuttosto grande, si trova in mezzo a un bel paesaggio ed è affiancata da altre due costruzioni prima che inizi una prateria senza confini: una è la stalla, l’altra è la baracca della nonna. Già, la baracca della nonna! Io pensavo che fosse un magazzino per gli attrezzi, poi m’hanno spiegato che la nonna è stata esiliata dalla casa grande perché fuma e quindi è stata gentilmente invitata a trasferirsi. Good job! Nella stalla ci sono due splendidi cavalli: Beth mi ha detto che la femmina è tranquilla e che la potrò cavalcare presto mentre lo stallone è "pazzo" e non si può neanche farlo uscire dal box.  Verso le sei della prima sera, dopo aver sudato un’ora in bagno prima di capire che il rubinetto della doccia va strizzato per far colare un po’ d’acqua, ho sentito la voce di mom che mi chiamava per la cena. In pochi secondi mi sono scaraventato a tavola. Mi è stato servito un piatto di maccheroni in melma gialla (makeroni ’n cheese con la "r" moscia, come dicono loro) che mi ha fatto scoprire che il formaggio qui si compra a blocchi come mattoni, non ha crosta, si adatta alla forma del pane e brilla di un giallo sintetico che si abbina ai fiori sulla tovaglia. Bene o male è andato giù anche quello insieme a un bicchierone di thè ghiacciato. In famiglia sono tutti rigorosamente astemi. Dopo cena ho esplorato la casa. In cucina il frigorifero è alto fino al soffitto ed è coperto di calamite, fotografie, numeri di telefono e ricette di ogni tipo. Accanto all’acquaio ci sono l’inceneritore dei rifiuti e il forno a microonde, necessario per riciclare ogni tipo di avanzi. Il salotto è arredato con moquette rosa, legno alle pareti da cui sorridono le foto di Sam a cinque anni, televisore camuffato da mobile (o viceversa?) e, soprattutto, due poltrone. Quella blu, un ordigno estensibile e imbottito, è di Mike e guai a chi la tocca. Dal salotto si aprono due porte, quella della cucina e quella dello sgabuzzino per lavare-asciugarestirare che precede l’immensa camera di Sam fornita di cessetto personale. Dall’altra parte c’è un corridoio dove si affacciano un bagno, la mia camera (moquette verde, armadio bianco e lenzuoli rossi), quella di Beth (affogata nei mucchi di scarpe e gli orsacchiotti di peluche), quella dei genitori (tutto extra-size e con doppi rinforzi) e una stanza piena di roba usata. Più tardi sono uscito con Sam e la sua ragazza (discreta) a fare un giro nei dintorni. Diciamo che non mi ero accorto di vivere nel cuore del paese. La route 3 scorre lunga e dritta in mezzo agli alberi della pianura e ogni paio di miglia sbuca una costruzione: la chiesa, l’ufficio postale, la stazione dei pompieri... Il vero e proprio downtown di Somerville è un incrocio con la piazzola di un minimarket e un benzinaio. Non è esattamente la mia idea di "centro abitato" ma qui sono in America, nell’America privata e nascosta di un paesino in Alabama dove c’è solo una strada a tagliare miglia e miglia di campagna.    Il giorno dopo siamo andati a fare shopping a Decatur, una città non molto lontana da qui dove finalmente si riconosce un po’ di vita. Prima di tutto siamo passati da un grande magazzino per le spese scolastiche: una scrivania, una calcolatrice, due pacchi di matite, sedici chili di carta, dozzine di penne e svariati gingillini per Beth. Giusto due cosette. Ma il bello è arrivato nel pomeriggio al Food World, un supermercato di generi alimentari semplicemente sterminato. Ora, non voglio finire carta e inchiostro per elencare che cosa abbiamo caricato sul van dopo due ore di spesa, dirò solo che siamo usciti con due carrelli (i nostri al confronto sembrano carrioline da spiaggia) pieni di 14 borsoni giganti, 12 sacchetti di plastica, due casse di lattine e uno scontrino lungo 72 centimetri. C’è qualche mega party in arrivo? Penso che abbiamo fatto provviste fino a Natale. Appena tornati a casa, scaricate le cibarie e imbottita la cambusa, sono andato a trovare la nonna. Effettivamente il fumo nella "baracca" era così denso da prenderlo in mano. La signora è stata molto gentile, mi ha offerto la merenda e mi ha rivelato le sue passioni: i romanzi fantasy e il suo cagnolino Pepper. Oggi, che è domenica, siamo andati a messa. La famiglia è cristiana metodista e quindi ho partecipato a una funzione completamente diversa da quella cattolica. La chiesa è piccola, c’è appena lo spazio per una cinquantina di persone, e non ha il campanile. Ma le campane servirebbero a poco, così lontane da tutte le case. Dopo i saluti di benvenuto il pastore ci ha diviso in gruppi secondo l’età e ci ha spedito in stanze diverse per la Bible Class. Ho scoperto così che ogni domenica c’è un’ora di catechismo prima della messa. Dopo la Bible class siamo tornati tutti insieme in chiesa per la predica del minister che poi ha battezzato due bambini. La messa è durata più di due ore. Proprio quando stavo per frantumare il  mio record di sopportazione (imbattuto dall’ultima domenica delle palme), la celebrazione è finita e allora siamo andati a mangiare cipolle fritte in un locale di Huntsville. Well, that’s all for now. 
</doc>
<doc id="68" genre="diary" gender="?">
Somerville, August 23 
Cosa ho pensato ieri quando sono uscito da scuola? Un candido: "Sono nella merda. E fino al collo". Detto questo, cominciamo dall’inizio e fermiamoci alla fine, come disse qualcuno. Ieri mattina mi sono svegliato alle 6:37 e ho avuto la bellezza di 23 minuti per vestirmi, rifare la camera, andare in bagno e fare colazione. Alle sette spaccate Mom mi ha caricato in macchina per portarmi all’ospedale. Ma non dovevo andare a scuola? Già, ma avevo bisogno di un cartellino blu per certificare la mia sanità fisica (e mentale). Per strada mi sono accorto di aver dimenticato a casa il foglio di un vaccino ma siccome la faccia da malato di tifo non l’avevo, alla fine ho preso il mio bollino e sono potuto entrare alla Brewer High School. La scuola è spaventosamente grande. Per fortuna c’era Mom che mi ha portato in segreteria tra gli sguardi incuriositi di chi passava. La prima cosa da fare era stabilire la mia schedule, cioè scegliere le materie da frequentare. Per questo sono andato a parlare con il counsellor, una persona lì apposta per aiutare gli studenti a inserirsi e che quindi dovrebbe comportarsi in modo almeno cortese. Con me il tipo si è lanciato nel suo slang del cazzo con un filo di voce sbattendosene allegramente che io non ci capissi un’acca. Grazie, io sono italiano e non ci capisco nulla. Ma lei è un grandissimo stronzo. […] 
</doc>
<doc id="69" genre="diary" gender="?">
Somerville, September 4
4 settembre 1994! Sembra impossibile ma sono già passati 26 giorni dal mio arrivo negli States. Il tempo è davvero volato via! Bene, come avevo annunciato, venerdì scorso è stato un giorno particolare. Perché ho avuto il secondo test di storia? No, perché la sera si è giocata la prima partita di football della stagione. I preparativi sono cominciati fin dal mattino. Le ultime due ore di lezione sono state più brevi per lasciare spazio all’avvenimento più atteso dagli studenti della B.H.S.: The Pep-Rally. È una festa in palestra per presentare ufficialmente la squadra della scuola. Durante lo show ha suonato la banda, si sono esibite le cheer-leaders (le figone della scuola che dirigono il tifo, ballano e si esibiscono coi salti mortali e le piramidi umane) e alla fine sono entrati i giocatori acclamati dagli spalti. Ma i veri protagonisti siamo stati noi sulle tribune, divisi secondo le categorie dai freshmen ai seniors. Parola d’ordine: fare casino. La palestra è diventata un inferno di cori e urla e grida che ci hanno reso tutta l’energia scaricata in una mattina passata sui libri. Il Pep-rally è durato solo mezz’ora, ma ha continuato a farmi fischiare le orecchie per tutto il pomeriggio. È semplicemente incredibile, ma fantastico, che la scuola organizzi una cosa del genere. […] 
</doc>
<doc id="70" genre="diary" gender="?">
Svegliata dal bisbiglio dei fratellini maggiori, sento qualcosa di tiepido che mi bagna la faccia qualcosa di ruvido che sfiora le guance e la figura della mamma che si staglia nella parete illuminata da una strana luce. Piano dispare la luce, si fa buio dopo un po’ un sibilo, poi un forte rombo (Cronaca). Era scoppiata la guerra. Il povero papa piangendo baciava le sue creature 6  io ero la ultima. Allora non si conosceva la luce e la parete era illuminata dalla strana luce di un riflettore il sibilo il tuono granate, bombe che passavano sopra di noi e scoppiavano poco lontano.
</doc>
<doc id="71" genre="diary" gender="?">
27 luglio
Partenza alle ore 6 per andare in posizione, si va coi pezzi fino a passo dello Zelà e qui incomincia il ghiacciaio si mette i pezzi sopra le slitte dove attacchiamo i muli, e si và sopra questi ghiacciai per quasi 5 km e cosi fra ghiacciaio, e neve, ma poi dobbiamo staccare i muli, causa le spaccature nel ghiaccio che ci sono delle buche fonde 100 mt., ed andare dentro non si sortirebbe più, e per questo viene deciso di trainare i pezzi a mano, e ci viene in aiuto una compagnia di Alpini è sì incomincia a tirar su un pezzo, ma ad un certo punto, ci sono delle muraglie di ghiaccio alte, che non si possono salire, e per di più e notte, c’è la nebbia ed è impossibile andare avanti, ed all’ora viene deciso di tornare indietro col 2° pezzo e princia subito la discesa che sopra à questo ghiaccio fa un freddo terribile, che non c’è da stare fermi per non rimanere ghiacciati il primo pezzo però và in posizione e spara il giorno.
</doc>
<doc id="72" genre="diary" gender="?">
Theran (Persia) circa il 4 novembre
Carissimi genitori e sorella, 
finalmente vi scrivo e questa volta ho molto da raccontarvi. Come avrete notato l'itinerario della via verso le indie ha subito un profondo cambiamento.
Partii da Milano alle 8 di sera: l'equipaggio era così composto: io, l'Antonio, Clara e Caroline (2 ragazze mie amiche che all'ultimo momento decisero di venire con me), in meno di 4 giorni entrai ad Istanbul, che mi si presentò come la porta dell'oriente per quella sua strana aria di confusione tra mentalità occidentale e orientale (araba). Come già vi dissi, il viaggio fino ad Istanbul andò benissimo: neanche una noia tranne le mie 16 ore di guida al giorno.
Ad Istanbul cominciarono i casini. 1) l'Antonio, colto da crisi depressive desiste dall'idea del viaggio e se ne torna in Italia. 2) le ragazze sono sempre più rompiballe (non erano abituate ad una vita sregolata) 3) incontro Carlo e Sabine, quei miei vecchi amici che fin dall'inizio dovevano partire con me e il Giovanni ed a causa del ritardo del mio libretto tentarono di raggiungere la meta in autostop (varie peripezie li fecero tornare indietro e il caso volle che si ricongiungessero con me).
Rimasi a Istanbul 15 giorni (i dollari diminuivano) così un bel mattino, tirai su Carlo e Sabine e scappai verso il traghetto del Bosforo. Fui subito ad Izmit qui andai alla Turk Pirelli dove trovai la famiglia Giacomelli al completo (ndr cugini). Si sono sistemati proprio bene, e felici di vedermi hanno offerto a me e ai miei amici un ottimo pranzo all'italiana, ci fecero fare il bagno e ci diedero persino 120 lire turche (circa 12 dollari). Armando è contento della sua nuova posizione (è uno dei 4 dirigenti dello stabilimento turco che conta ben 8000 operai). Cleofe è entusiasta della nuova casa: una villetta con tanto di giardino, patio, 8 o 10 stanze situata in una zona residenziale di europei trasferiti in Turchia per lavoro direzionale. Le bimbe vanno in bicicletta. I Giacomelli vi mandano tanti saluti baci e ricordi.
Da qui il viaggio diventa più difficile: la Turchia è tutta montagnosa e da Ankara in poi le strade sono piuttosto brutte (quando sono belle sono come quella per Livigno!). Pur guidando tutto il giorno riesco a percorrere solo 300 km al giorno. Pioggia e freddo: di notte si dorme poco per via del gran freddo (-8 di notte) e per il rumore dei carri armati.
</doc>
<doc id="73" genre="diary" gender="?">
Un giorno uscendo trovai per le strade molti manifesti attaccati ai muri “ La Patria ha bisogno di braccia, di aiuti, migliaia di feriti aspettano di essere assistiti, fate il corso delle infermiere della Croce Rossa”. Avevo sedici anni, l’età per essere assunta era diciassette. Piena di coraggio e di volontà mi presentai, ma non c’era niente da fare ero troppo giovane. Non mi detti per vinta, tramite amici di mio padre fui presentata all’insigne Prof. Hjrlei, fui accettata.
Mesi di lavoro durissimo, lezioni più severe, insegnanti molto esigenti. Ebbi una grossa mortificazione: un giorno mi fu detto di preparare un ferito per l’amputazione di una gamba. Non avendo sufficiente pratica, ed essendo molto timida mi fermai interdetta. La suora che vede la mia incertezza mi fa segno di aspettare il suo aiuto; il medico che si accorge della mia intesa con la suora si mette ad urlare: “Sorella la sua misericordia finisce all’ombelico?!!!”. Fu una mortificazione che non ho mai dimenticata in trentacinque anni della mia vita di infermiera! Passarono mesi, la guerra infuriava sempre di più. Una mattina appello in ospedale per scegliere chi partirà per il fronte insieme all’ospedale da campo! Non mi vollero includere per la partenza, però dopo ventiquattro ore ero insieme alle mie compagne in treno, verso la Russia (Vladimir Valinsky). Ospedale nominato “Zita di Borbone”. Viaggio lungo, stancante, Praga, Cracovia, Varsavia e così via, a Varsavia scesi dal treno per pochi minuti, soldati dappertutto, nella sala d’aspetto un immenso quadro di Francesco Giuseppe Imperatore d’Austria sulle cornici, seduti centinaia di ucraini che sporcano tutto il quadro che era di una altezza di più di quattro metri. Questo quadro era stato fino ad allora una reliquia, avevo diciassette anni ma capii già allora che avremmo perduto la guerra. Militari dappertutto, feriti ovunque, visi pallidi e spaventati, tutti intirizziti di freddo, borghesi e militari, tutto questo spettacolo infierì sul mio animo un solco che mi accompagnò per lunghissimi anni.
</doc>
<doc id="74" genre="diary" gender="?">
Venerdì 28 – Da casa.
Finalmente un pomeriggio libero, da potermene stare tranquillamente seduta al mio tavolo! Ho il cuore riboccante, e una gran voglia di scrivere! – Che bella giornata di lavoro, ieri! Forse ancor più bella di quella del 26 maggio scorso! Ero di pomeriggio all'Osped. La Caposala grazie al cielo, se ne andò alle 7 ed io rimasi.. fino alle 9 e 1/2! Ero felice, nel lavoro febbrile fra i miei feriti, appena arrivati; me li portai tutti io in barella, in sala li misi a posto per bene, orgogliosa della responsabilità che m'incombeva, felice della fatica che quei poveretti mi procuravano! – Viviani assisteva al lavoro ed ogni tanto incontravo il suo sguardo buono; poi, quando fui in sala di med. a pulire i ferri, venne piano piano, col volto contratto dalla sofferenza a supplicarmi di fargli io l'iniezione di eroina; era tardi, fui contenta di poterlo accontentare, di vedere il povero volto spianarsi, quel sorriso triste ricomparire sulle labbra esangui, e la dolce voce, e lo sguardo ringraziarmi, ringraziarmi con una sincerità commovente. Poi disse che cominciava l'azione della morfina al cervello, e che sognava: sognava "delle cose belle, sognava di me, diceva" Ed ho nell'orecchio la voce lenta, grave e profonda che mi diceva: "Oh, se sapesse quanto bene mi fa lei.." ed ho negli occhi lo sguardo allucinato, come rapito, in estasi, in un'estasi divina e la stretta di mano e il suo ultimo: "grazie, grazie" così fervido e intenso.
</doc>
